+++
title = "०४ प्रकृतिसम्पत्प्रकरणम्"

+++
स्वाम्य् अमात्यश् च राष्ट्रं च दुर्गं कोशो बलं सुहृत् ।  
परस्परोपकारीदं सप्ताङ्गं राज्यम् उच्यते ॥१॥
  
एकाङ्गेनापि विकलम् एतत् साधु न वर्तते ।  
तस्य सामग्र्यम् अन्विच्छन् कुर्वीताशु परीक्षणम् ॥२॥
  
आत्मानम् एव प्रथमम् इच्छेद् गुणसमन्वितम् ।  
कुर्वीत गुणसम्पन्नस् ततः शेषपरीक्षणम् ॥३॥
  
साधु भूतलदेवत्वं दुर्धार्यम् अकृतात्मभिः ।  
आत्मसंस्कारसम्पन्नो राजा भवितुम् अर्हति ॥४॥   
लोकाधाराः श्रियो राज्ञां दुरापा दुष्परिग्रहाः ।  
तिष्ठन्त्य् आप इवाधारे चिरम् आत्मनि संस्कृते ॥५॥
  
कुलं सत्त्वं वयः शीलं दाक्षिण्यं क्षिप्रकारिता ।  
अविसंवादिता सत्यं वृद्धसेवा कृतज्ञता ॥६॥
  
दैवसम्पन्नता बुद्धिर् अक्षुद्रपरिवारता ।  
शक्यसामन्तता चैव तथा च दृढभक्तिता ॥७॥   
दीर्घदर्शित्वम् उत्साहः शुचिता स्थूललक्षता ।  
विनीतता धार्मिकता गुणाः साध्वाभिगामिकाः ॥८॥
  
गुणैर् एतैर् उपेतः सन् सुव्यक्तम् अभिगम्यते ।  
तथा तु कुर्वीत यथा गच्छेल् लोकाभिगम्यताम् ॥९॥
  
प्रख्यातवंशम् अक्रूरं लोकसङ्ग्राहिणं शुचिम् ।  
कुर्वीतात्महिताकाङ्क्षी परिवारं महीपतिः ॥१०॥
  
दुष्टो ऽपि भोग्यताम् एति परिवारगुणैर् नृपः ।  
न दुष्टपरिवारस् तु व्यालाक्रान्त इव द्रुमः ॥११॥
  
निरुन्धानाः सतां मार्गं भक्षयन्ति महीपतिम् ।  
दुष्टात्मानस् तु सचिवास् अस्मात् सुसचिवो भवेत् ॥१२॥
  
विभूतीः परमाः प्राप्य सतां सम्भोग्यताम् इयात् ।  
यासु सन्तो न तिष्ठन्ति ता वृथैव विभूतयः ॥१३॥
  
वाग्मी प्रगल्भः स्मृतिमान् उदग्रो बलवान् वशी ।  
नेता दण्डस्य निपुणः कृतविद्यः सुविग्रहः ॥१४॥
  
पराभियोगप्रसहः सर्वदृष्टप्रतिक्रियः ।  
परच्छिद्रान्ववेक्षी च सन्धिविग्रहतत्त्ववित् ॥१५॥
  
गूढमन्त्रप्रचारश् च देशकालविभागविद् ।  
आदाता सम्यग् अर्थानां विनियोक्ता च पात्रवित् ॥१६॥
  
क्रोधलोभभयद्रोहस्तम्भचापलवर्जितः ।  
परोपतापपैशुन्यमात्सर्येर्ष्यानृतातिगः ॥१७॥
  
वृद्धोपदेशसम्पन्नः श्लक्ष्णो मधुरदर्शनः ।  
गुणानुरागी मितवाग् आत्मसम्पत्प्रकीर्तिता ॥१८॥
  
इत्यादिगुणसम्पन्ने लोकयात्राविदि स्थिरे ।  
निर्वृतः पितरीवास्ते यत्र लोकः स पार्थिवः ॥१९॥
  
आत्मसम्पद्गुणैः सम्यक् संयुक्तं युक्तकारिणम् ।  
महेन्द्रम् इव राजानं प्राप्य लोको विवर्धते ॥२०॥
  
शुश्रूषा श्रवणं चैव ग्रहणं धारणं तथा ।  
ऊहापोहो ऽर्थविज्ञानं तत्त्वज्ञानं च धीगुणाः ॥२१॥
  
दाक्ष्यं शैघ्र्यं तथामर्षः शौर्यं चोत्साहलक्षणम् ।  
गुणैर् एतैर् उपेतः सन् राजा भवितुम् अर्हति ॥२२॥
  
त्यागः सत्यं च शौर्यं च त्रय एते महागुणाः ।  
प्राप्नोति हि गुणान् सर्वान् एतैर् युक्तो महीपतिः ॥२३॥
  
कुलीनाः शुचयः शूराः श्रुतवन्तो ऽनुरागिणः ।  
दण्डनीतेः प्रयोक्तारः सचिवाः स्युर् महीपतेः ॥२४॥
  
उपधाशोधिताः सम्यग् ईहमानाः फलोदयम् ।  
ते ऽस्य सर्वं परीक्षेरन् सानुरागाः कृताकृतम् ॥२५॥
  
उपेत्य धीयते यस्माद् उपधेति ततः स्मृता ।  
उपाय उपधा ज्ञेया तयामात्यान् परीक्षयेत् ॥२६॥
  
स्ववग्रहो जानपदः कुलशीलबलान्वितः ।  
वाग्मी प्रगल्भश् चक्षुष्मान् उत्साही प्रतिपत्तिमान् ॥२७॥
  
स्तम्भचापलहीनश् च मैत्रः क्लेशसहः शुचिः ।  
सत्यसत्त्वधृतिस्थैर्यप्रभावारोग्यसंयुतः ॥२८॥
  
कृतशिल्पश् च दक्षश् च प्रज्ञावान् धारणान्वितः ।  
दृढभक्तिर् अकर्ता च वैराणां सचिवो भवेत् ॥२९॥
  
स्मृतिस् तत्परतार्थेषु वितर्को ज्ञाननिश्चयः ।  
दृढता मन्त्रगुप्तिश् च मन्त्रिसम्पत् प्रकीर्तिता ॥३०॥
  
त्रय्यां च दण्डनीत्यां च कुशलः स्यात् पुरोहितः ।  
अथर्वविहितं नित्यं कुर्याच् छान्तिकपौष्टिकम् ॥३१॥
  
साधु तेषाम् अमात्यानां तद्विद्येभ्यश् च बुद्धिमान् ।  
चक्षुष्मत्तां च शिल्पं च परीक्षेत गुणद्वयम् ॥३२॥
  
स्वजनेभ्यो विजानीयात् कुलं स्थानम् अवग्रहम् ।  
परिकर्मसु दाक्ष्यं च विज्ञानं धारयिष्णुताम् ॥३३॥
  
गुणत्रयं परीक्षेत प्रागल्भ्यं प्रतिभां तथा ।  
कथायोगेषु बुध्येत वाग्मित्वं सत्यवादिताम् ॥३४॥   
उत्साहं च प्रभावं च तथा क्लेशसहिष्णुताम् ।  
धृतिं चैवानुरागं च स्थैर्यं चापदि लक्षयेत् ॥३५॥
  
भक्तिं मैत्रीं च शौचं च जानीयाद् व्यवहारतः ।  
संवासिभ्यो बलं सत्त्वम् आरोग्यं शीलम् एव च ॥३६॥
  
अस्तब्धताम् अचापल्यं वैराणां चाप्य् अकर्तृताम् ।  
प्रत्यक्षतो विजानीयाद् भद्रतां क्षुद्रताम् अपि ॥३७॥
  
कर्मानुमेयाः सर्वत्र परोक्षगुणवृत्तयः ।  
तस्मात् परोक्षवृत्तीनां फलैः कर्म विभावयेत् ॥३८॥   
सज्जमानम् अकार्येषु निरुन्ध्युर् मन्त्रिणो नृपम् ।  
गुरूणाम् अपि चैतेषां शृणुयान् नृपतिर् वचः ॥३९॥
  
नरेश्वरे जगत् सर्वं निमीलति निमीलति ।  
सूर्योदय इवाम्भोजं तत्प्रबोधे प्रबुध्यते ॥४०॥
  
तद् बोधयेज् जगन्नाथं सम्बुध्येत यथा तथा ।  
धीसत्त्वोद्योगसम्पन्नैस् तत् कार्यं तदुपाश्रितैः ॥४१॥
  
नृपस्य ते हि सुहृदस् त एव गुरवो मताः ।  
य एनम् उत्पथगतं वारयन्त्य् अनिवारिताः ॥४२॥
  
सज्जमानम् अकार्येषु सुहृदो वारयन्ति ये ।  
सत्यं न ते हि सुहृदो गुरवो गुरवो हि ते ॥४३॥
  
कृतविद्यो ऽपि बलिना व्यक्तं रागेण रज्यते ।  
रागोपरक्तचित्तः सन् किं न कुर्याद् असाम्प्रतम् ॥४४॥
  
पश्यन्न् अपि भवत्य् अन्धः पुमान् रागावृतेक्षणः ।  
सुहृद्वैद्याश् चिकित्सन्ति निर्मलैर् विनयाञ्जनैः ॥४५॥
  
रागमानमदान्धस्य स्खलतः पृथिवीपतेः ।  
हस्तावलम्बो भवति सुहृत्सचिवचेष्टितम् ॥४६॥
  
मदोद्धतस्य नृपतेः सङ्कीर्णस्येव दन्तिनः ।  
गच्छन्त्य् अन्यायवृत्तस्य नेतारः खलु वाच्यताम् ॥४७॥
  
भूगुणैर् वर्धते राष्ट्रं तद्वृद्धिर् नृपवृद्धये ।  
तस्माद् गुणवतीं भूमिं भूत्यै नृपतिर् आवसेत् ॥४८॥
  
सस्याकरवती पण्यखनिद्रव्यसमन्विता ।  
गोहिता भूरिसलिला पुण्यैर् जनपदैर् वृता ॥४९॥
  
रम्या सकुञ्जरवना वारिस्थलपथान्विता ।  
अदेवमातृका चेति शस्यते भूर् विभूतये ॥५०॥
  
सशर्करा सपाषाणा साटवी नित्यतस्करा ।  
रूक्षा सकण्टकवना सव्याला चेति भूर् अभूः ॥५१॥
  
स्वाजीव्यो भूगुणैर् युक्तः सानूपः पर्वताश्रयः ।  
शूद्रकारुवणिक्प्रायो महारम्भकृषीवलः ॥५२॥
  
सानुरागो रिपुद्वेषी पीडाकरसहः पृथुः ।  
नानादेश्यैः समाकीर्णो धार्मिकः पशुमान् धनी ॥५३॥
  
ईदृग्जनपदः शस्तो ऽमूर्खव्यसनिनायकः ।  
तं वर्धयेत् प्रयत्नेन तस्मात् सर्वं प्रवर्धते ॥५४॥
  
पृथुसीममहाखातम् उच्चप्राकारगोपुरम् ।  
समावसेत् पुरं शैलं सरिन्मरुवनाश्रयम् ॥५५॥
  
जलवद् धान्यधनवद् दुर्गं कालसहं महत् ।  
दुर्गहीनो नरपतिर् वाताभ्रावयवैः समः ॥५६॥
  
औदकं पार्वतं वार्क्षम् ऐरिणं धान्वनं तथा ।  
शस्तं प्रशस्तमतिभिर् दुर्गं दुर्गोपचिन्तकैः ॥५७॥
  
जलान्नायुधयन्त्राढ्यं धीरयोधैर् अधिष्ठितम् ।  
गुप्तिप्रधानम् आचार्या दुर्गं समनुमेनिरे ॥५८॥
  
सापसाराणि दुर्गाणि भुवः सानूपजाङ्गलाः ।  
निवासाय प्रशस्यन्ते भूभुजां भूतिम् इच्छताम् ॥५९॥
  
बह्वादानो ऽल्पनिःस्रावः ख्यातः पूजितदैवतः ।  
ईप्सितद्रव्यसम्पन्नो हृद्यः स्वाप्तैर् अधिष्ठितः। ॥६०॥
  
मुक्ताकनकरत्नाढ्यः पितृपैतामहोचितः ।  
धर्मार्जितो व्ययसहः कोशः कोशज्ञसम्मतः ॥६१॥
  
धर्महेतोस् तथार्थाय भृत्यानां भरणाय च ।  
आपदर्थं च संरक्ष्यः कोशः कोशवता सदा ॥६२॥
  
पितृपैतामहो वश्यः संहतो दत्तवेतनः ।  
विख्यातपौरुषो जन्यः कुशलः कुशलैर् वृतः ॥६३॥
  
नानाप्रहरणोपेतो नानायुद्धविशारदः ।  
नानायोधसमाकार्णो नीराजितहयद्विपः ॥६४॥
  
प्रवासायासदुःखेषु युद्धेषु च कृतश्रमः ।  
अद्वैध्यः क्षत्रियप्रायो दण्डो दण्डविदां मतः ॥६५॥   
त्यागविज्ञानसत्त्वाढ्यं महापक्षं प्रियंवदम् ।  
आयतिक्षमम् अद्वैध्यं मित्रं कुर्वीत सत्कुलम् ॥६६॥
  
समुत्पन्नेषु कृच्छ्रेषु दारुणेष्व् अप्य् असंशयम् ।  
पितृपैतामहं नित्यम् अद्वैध्यं हृदयानुगम् ।  
महल्लघुसमुत्थानं मित्रं कार्यार्थम् इष्यते ॥६८॥
  
दूराद् एवाभिगमनं स्पष्टार्था हृदयानुगा ।  
वाक्सत्कृत्य प्रदानं च त्रिविधो मित्रसङ्ग्रहः ॥६९॥
  
धर्मकामार्थसंयोगो मित्रात् तु त्रिविधं फलम् ।  
यस्माद् एतत् त्रयं नास्ति तत् सेवेत न पण्डितः ॥७०॥
  
आदौ तन्व्यो बृहन्मध्या विस्तारिण्यः पदे पदे ।  
यायिन्यो न निवर्तिन्यः सतां मैत्र्यः सरित्समाः ॥७१॥
  
औरसं मैत्रसम्बद्धं तथा वंशक्रमागतम् ।  
रक्षितं व्यसनेभ्यश् च मित्रं ज्ञेयं चतुर्विधम् ॥७२॥
  
शुचिता त्यागिता शौर्यं समानसुखदुःखता ।  
अनुरागश् च दाक्ष्यं च सत्यता च सुहृद्गुणाः ॥७३॥
  
तदर्थेहानुरागश् च सङ्क्षिप्तं मित्रलक्षणम् ।  
यस्मिन् नैतन् न तन् मित्रं तत्रात्मानं न निक्षिपेत् ॥७४॥
  
इति स्म राज्यं सकलं समीरितं  
परा प्रतिष्ठास्य धनं ससाधनम् ।  
गृहीतम् एतन् निपुणेन मन्त्रिणा  
त्रिवर्गनिष्पत्तिम् उपैति शाश्वतीम् ॥७५॥
  
यथान्तरात्मा प्रकृतीर् अधिष्ठितश्  
चराचरं विश्वम् इदं समश्नुते ।  
तथा नरेन्द्रः प्रकृतीर् अधिष्ठितश्  
चराचरं विश्वम् इदं समश्नुते ॥७६॥
  
प्रकृतिभिर् इति सम्यगन्वितो  
जनपदमादरवांस्तु पालयेत् ।  
जनपदपरिपालनाच् चिरं  
व्रजति नृपः परमं श्रियः पदम् ॥७७॥
  
प्रकृतिगुणसमन्वितः सुधीर्  
व्रजति नृपः स्पृहणीयतां पराम् ।  
स च भवति रणेषु विद्विषां  
श्वसन इव प्रबलः पयोमुचाम् ॥७८॥
  