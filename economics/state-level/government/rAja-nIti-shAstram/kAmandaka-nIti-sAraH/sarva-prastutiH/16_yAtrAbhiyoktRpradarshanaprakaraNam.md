+++
title = "१६ यात्राभियोक्तृप्रदर्शनप्रकरणम्"

+++
नानाप्रकारैर् व्यसनैर् विमुक्तः  
शक्तित्रयेणाप्रतिमेन युक्तः ।  
परं दुरन्तव्यसनोपपन्नं  
यायान् नरेन्द्रो विजयाभिकाङ्क्षी ॥१॥
  
प्रायेण सन्तो व्यसने रिपूणां  
यातव्यम् इत्य् एवम् उपादिशन्ति ।  
तत्रैष पक्षो व्यसनं ह्य् अनित्यं  
क्षमस् तु सन्न् अभ्युदितो हि यायात् ॥२॥
  
यदा क्षमस् तु प्रसभं निहन्तुं  
पराक्रमाद् ऊर्जितम् अप्य् अमित्रम् ।  
तदा हि यायाद् अहितानि कर्तुं  
परस्य वा पीडनकर्शनानि ॥३॥
  
सम्पन्नसस्यं विषयं परस्य  
यायात् प्रमृद्नन् विजयाय राजा ।  
सस्योपघातेन परस्य वृत्तेश्  
छेदः स्वसैन्योपचयश् च साधु ॥४॥
  
विशुद्धपृष्ठः पुरतो विचिन्वन्  
भयप्रदेशान् परकर्मवेदी ।  
स्ववीवधासारविशुद्धमार्गो  
विशेद् धरित्रीं द्विषतो ऽप्रमत्तः ॥५॥
  
समे प्रदेशे विषमे च भूमेर्  
निम्ने स्थले वा स्वमुखेन यायात् ।  
अनातुरः सन्न् अभयो हि विद्वान्  
सन्नद्धसैन्यो विहितान्नतोयः ॥६॥
  
ग्रीष्मे प्रभूताम्बुवनेन यायान्  
निर्वापणार्थं करिणां पथा तु ।  
ऋते ऽम्भसो ग्रीष्मकृतात् प्रतापाद्  
भवन्ति कुष्ठानि मतङ्गजानाम् ॥७॥
  
स्वस्थक्रियाणाम् अपि कुञ्जराणाम्  
ऊष्मा शरीरेषु हि जाज्वलीति ।  
आयासयोगेन च सम्प्रवृद्धः  
प्रसह्य हन्ति द्विरदान् प्रतापः॥८॥
  
सर्वाणि सत्त्वानि खलूष्णकाले  
विनाम्बुना यान्ति पराम् अवस्थाम् ।  
अत्यर्थम् उष्णप्रतितप्तकायाः  
प्रयान्ति सद्यः करिणो ऽपिबन्तः ॥९॥
  
सुगन्धिदानस्रुतिशीकरेषु  
दन्ताभिघातस्फुटितोपलेषु ।  
गजेषु नीलाभ्रसमप्रभेषु  
राज्यं निबद्धं पृथिवीपतीनाम् ॥१०॥
  
सङ्कल्पितः संयति दृष्टमार्गः  
स्वधिष्ठितो वीरतमेन पुंसा ।  
तुरङ्गमानाम् अपि कल्पितानाम्  
एको गजः षष्टिशतानि हन्ति ॥११॥
  
जले स्थले च द्रुमसङ्कटे च  
समे ऽसमे साधु चले ऽचले च ।  
प्राकारहर्म्याट्टविदारणे च  
जयो ध्रुवं नागवतां बलानाम् ॥१२॥
  
तस्माद् यतो भूरिजलस् तु पन्था  
यतो ऽन्नपानोपचयो ऽविशङ्कः ।  
ततो हि यायाज् जनयन् प्रतापं  
शनैः शनैर् विश्रमयन् बलानि ॥१३॥
  
अभ्युन्नतानाम् अणुर् अप्य् उदारं  
पश्चात् प्रकोपं जनयेद् अरीणाम् ।  
तं चाप्रमत्तः प्रसमीक्ष्य यायान्  
न नाशयेद् दृष्टम् अदृष्टहेतोः ॥१४॥
  
पश्चात् प्रकोपः पुरतः फलं च  
पश्चात् प्रकोपस् तु तयोर् गरीयान् ।  
रन्ध्रं हि तद्विप्रकृता महत्त्वं  
नयन्ति तस्मात् प्रविधाय यायात् ॥१५॥
  
पुरश् च पश्चाच् च यदा समर्थस्  
तदाभियायान् महते फलाय ।  
पुरः प्रसर्पन्न् अविशुद्धपृष्ठः  
प्राप्नोति तीव्रं खलु पार्ष्णिभेदम् ॥१६॥
  
यास्यन् पुरो रक्ष्यम् अनेकवर्गम्  
अनेकमुख्यं च बलं विदध्यात् ।  
अनेकमुख्यस्य हि नैकमत्यम्  
अनेकमुख्यं द्विषताम् अभेद्यम् ॥१७॥
  
अवश्ययातव्यतयोद्यतः सन्  
पश्चात् प्रकोपाहितयानशङ्कः ।  
सेनापतिं वाप्य् अथ वा कुमारं  
बलैकदेशेन पुरो निदध्यात् ॥१८॥
  
आभ्यन्तराद् बाह्यकृताच् च कोपाद्  
आभ्यन्तरस् त्व् एव तयोर् गरीयान् ।  
आदाय गच्छेद् अबहिःप्रचारान्  
बाह्यांश् च कृत्वा विहितार्थकल्यान् ॥१९॥
  
पुरोहितामात्यकुमारकुल्याः  
सेनाभिगोप्तार इमे प्रधानाः ।  
एषां हि सन्तो ऽन्यतमप्रकोपम्  
अन्तःप्रकोपं समुपादिशन्ति ॥२०॥
  
राष्ट्रान्तपालाटविकाभिसीम्नां  
बाह्यप्रकोपो ऽन्यतमप्रकोपः ।  
उत्पद्यमानो निपुणप्रचारैस्  
तं मन्त्रिभिः सम्यग् उपाददीत ॥२१॥
  
सामादिभिः संशमयेत् प्रकोपं  
परस्परावग्रहभेदनैश् च ।  
तथा च धीरः शमयेद् विकारं  
यथा भजेरन् न परान् प्रतप्ताः ॥२२॥
  
मनुष्ययुग्यापचयः क्षयो हि  
हिरण्यधान्यापचयो व्ययस् तु ।  
तस्माद् इमां नैव विदग्धबुद्धिः  
क्षयव्ययायासकरीम् उपेयात् ॥२३॥
  
अवश्यनिष्पत्तिमहाफलाढ्याम्  
अदीर्घसूत्रां परिणामकल्याम् ।  
कामं व्ययायासकरीम् उपेयान्  
न त्व् एव जातु क्षयदोषयुक्ताम् ॥२४॥
  
वस्तुष्व् अशक्येषु समुद्यमश् च  
शक्येषु चाकालसमुद्यमश् च ।  
शक्येषु मोहाद् असमुद्यमश् च  
त्रिधैव कार्यव्यसनं वदन्ति ॥२५॥
  
कामो ऽक्षमादक्षिणतानुकम्पा  
ह्री साध्वसं क्रौर्यम् अनार्यता च ।  
दम्भो ऽभिमानो ऽप्य् अतिधार्मिकत्वं  
दैन्यं स्वयूथस्य विमाननं च ॥२६॥
  
द्रोहो भयं शश्वद् उपेक्षणं च  
शीतोष्णवर्षास्व् असहिष्णुता च ।  
एतानि काले समुपाहितानि  
कुर्वन्त्य् अवश्यं खलु सिद्धिविघ्नम् ॥२७॥
  
निजो ऽथ मैत्रश् च समाश्रितश् च  
सम्बन्धजः कार्यसमुद्भवश् च ।  
भृत्यो गृहीतो विविधोपचारैः  
पक्षं बुधाः सप्तविधं वदन्ति ॥२८॥
  
सदानुसृत्या गुणकीर्तनेन  
निन्दासहत्वेन च रन्ध्रगुप्त्या ।  
तदर्थशौचोद्यमसङ्कथाभिः  
पक्षो ऽनुरागीति स वेदितव्यः ॥२९॥
  
कुलीनम् आर्यं श्रुतवद् विनीतं  
मानोन्नतं सभ्यम् अहार्यबुद्धिम् ।  
कृतज्ञतोर्जामतिसत्त्वयुक्तं  
सद्वृत्तपक्षं खलु तं च विद्यात् ॥३०॥
  
उद्योगमेधाधृतिसत्त्वसत्य-  
त्यागानुरागस्थितिगौरवाणि ।  
जितेन्द्रियत्वं प्रसहिष्णुता ह्रीः  
प्रागल्भ्यम् इत्य् आत्मगुणप्रवेकः ॥३१॥
  
मन्त्रस्य शक्तिं सुनयप्रचारं  
स्वकोशदण्डौ प्रभुशक्तिम् आहुः ।  
उत्साहशक्तिं बलवद्विचेष्टां  
त्रिशक्तियुक्तो भवतीह जेता ॥३२॥
  
शैघ्र्यं सुदाक्ष्यं व्यसनेष्व् अदैन्यम्  
उत्साहसम्पत्स्व् अतिधीरता च ।  
औत्पादिकी शास्त्रसमुद्भवा च  
सांसर्गिकी धीः परिणामिनी च ॥३३॥
  
उत्साहसत्त्वाध्यवसायचेष्टा  
दार्ढ्यं च कर्मस्व् इह पौरुषं च ।  
अरोगता कर्मफलोपपत्तिर्  
दैवानुकूल्यं च निराधिता च ॥३४॥
  
पक्षादिनानेन गृहीतकोशः  
पक्षादिहीनं रिपुम् अभ्युपेयात् ।  
इति प्रसर्पन् नियतं समुद्र-  
प्रक्षालितां तां लभते धरित्रीम् ॥३५॥
  
कालो गजानां सजलाभ्रजालो  
यातुं तदन्यश् च तुरङ्गमाणाम् ।  
नात्यर्थवर्षोष्णतुषारयुक्तः  
सम्पन्नसस्यस् त्व् इति कालसम्पत् ॥३६॥
  
रात्राव् उलूको विनिहन्ति काकान्  
काको ऽप्य् उलूकान् रजनीव्यपाये ।  
इति स्म कालं समुदीक्ष्य यायात्  
काले फलन्तीह समीहितानि ॥३७॥   
श्वा नक्रम् आकर्षति कूलसंस्थं  
श्वानं च नक्रः सलिलाभ्युपेतं ।  
व्यायच्छमानो ध्रुवम् अभ्युपैति  
देशस्थितः कर्मफलोपभोगम् ॥३८॥   
समं तुरङ्गैर् विषमं च नागैस्  
तथा जलाढ्यं समहीधरं च ।  
नावाद्भिर् वृतं पत्तीबलानुयातैर्  
यथाबलं च प्रसमीक्ष्य मिश्रम् ॥३९ ॥
  
मरुप्रगाढं पततीह तोये  
ग्रीष्मे त्व् अनुपोदककक्षदुर्गम् ।  
मिश्रं च संवीक्ष्य यथासुखं च  
गछेन् नरेन्द्रो विजयाय देशम् ॥४०॥
  
न चातितोयं न च तोयहीनं  
युक्तं च सम्यग् यवसेन्धनेन ।  
उपेत्य मार्गं बहुतज्ज्ञयुक्तं  
सुखं प्रयाणै रिपुम् अभ्युपेयात् ॥४१॥
  
स्ववीवधासारम् उपेततोयं  
विश्वासिताक्रान्तजनं विशुद्धम् ।  
तन्मात्रम् एव द्विषताम् उपेयाद्  
यस्मान् न कुर्याद् अपयानम् आर्तः ॥४२॥
  
ये दूरयात्रां सहसा विशन्ति  
मूढा रिपूणाम् अविचार्य भूमिम् ।  
ते यान्ति तेषाम् अचिरेण खड्ग-  
धारापरिष्वङ्गम् अयत्नसाध्यम् ॥४३॥
  
मार्गे च दुर्गोपनिविष्टसैन्यो  
विधाय रक्षां विधिवद् विधिज्ञः ।  
सन्नद्धपार्श्वस्थितवीरयोधः  
सेवेत साध्वीं निशि योगनिद्राम् ॥४४॥   
भ्रमत्तुरङ्गद्विरदेन्द्रहेषा-  
घणटास्वनापूरितकर्णरन्ध्रः ।  
तदन्तरा तु प्रतिबोधवर्ती  
के जाग्रतीत्य् आहित आद्रियेत ॥४५॥
  
ततः प्रबुद्धः शुचिर् इष्टदेवः  
श्रीमद्विभूषोज्ज्वलितः प्रहृष्टः ।  
सेव्येत मन्त्रिप्रवरैर् यथावत्  
पुरोहितामात्यसुहृद्गणैश् च ॥४६॥
  
कर्तव्यतां तैः सह सम्प्रधार्य  
यानं समारुह्य विचित्रयानः ।  
कुलोद्गतैः शस्त्रिभिरात्मकल्पैर्  
बहिर् निरीयात् परिवारितः सन् ॥४७॥
  
पश्येन् नृपो हस्तिरथाश्वचर्यां  
सामूहिकं योधगणं पृथक् च ।  
विवक्षितांश् च द्विरदान् द्विर् अह्नस्  
तुरङ्गमांश् चापि विधानयुक्तान् ॥४८॥
  
सुखोपगम्यः स्मितपूर्वभाषी  
प्रियं वदेद् वृत्त्यधिकं च दद्यात् ।  
प्रियेण दानेन च सङ्गृहीतास्  
त्यजन्ति भर्तर्य् अपि जीवितानि ॥४९॥
  
रथाश्वनौकुञ्जरयानयोग्यो  
नित्यक्रियः स्याद् धनुषि प्रगल्भः ।  
सुमेधसां कर्मणि दुष्करे ऽपि  
नित्यक्रिया कौशलम् आदधाति ॥५०॥
  
सन्नद्धम् उच्चैर् द्विपम् आस्थितः सन्  
सन्नद्धसैन्यानुगतः प्रकुर्वन् ।  
सामन्तदूतेन हि साधुमन्त्रं  
प्रवीरयोधान्तरितेन यायात् ॥५१॥
  
आलोकयेद् बुद्धिगुणोपपन्नैश्  
चरैश् च दूतैश् च परप्रचारम् ।  
एतैर् वियुक्तो भवति क्षितीन्द्रो  
जनैर् अनेत्रैश् च समानधर्मा ॥५२॥
  
विलोभयन् किञ्चिद् अपि प्रयच्छन्  
कुर्वीत मित्रं द्विषतो ऽन्तपालम् ।  
राष्ट्राद् अभीक्ष्णं द्विषतः प्रपण्यैः  
पण्यं हितं नाडिकयाददीत ॥५३॥
  
उपक्रमं वाञ्छितम् आशु कुर्याद्  
दूतोपयानात् क्रियमाणसन्धिः ।  
स चेद् विसन्धिः स तु तत्र चैकः  
कृतो भवत्य् आत्मसमुच्छ्रयश् च॥५४॥
  
दौर्गान् पथिष्व् आटविकान्तपालान्  
संश्लेषयेद् दानवतापि साम्ना ।  
विरुद्धदेशेषु हि सन्निरोधे  
ते ह्य् अस्य मार्गोपदिशो भवन्ति ॥५५॥
  
अकारणाद् एव हि कारणाद् वा  
य एति कश्चित् पुरुषो ऽरिसेवी ।  
निजश् च विश्लिष्ट उपेत्य शत्रुम्  
आयाति यस् तस्य गतिं प्रपश्येत् ॥ ५६॥
  
आरिप्सुना मन्त्रबलान्वितेन  
प्राग् एव कार्यो निपुणं विचारः ।  
दोष्णां बलान् मन्त्रबलं गरीयः  
शक्रो ऽसुरान् मन्त्रबलाद् विजिग्ये ॥५७॥
  
मनीषया निर्मलया विलोकितं  
फलाय कर्मोद्यमम् आस्थितः परम् ।  
अकालहीनं नयवित् समाचरेत्  
फलं ह्य् अकाले नियतं व्युदस्यति ॥५८॥   
प्रभावितानां श्रुतशौर्यशालिनां  
यथावद् आलोकितमार्गचारिणाम् ।  
चिराय दैवी द्युतिर् उन्नतात्मनां  
भुजङ्गदीर्घेषु भुजेषु लम्बते ॥५९॥   
समुदितनरसम्पद्भूरिसम्पन्नसस्ये  
विगतसलिलपङ्के काल उद्युक्तवृत्तिः ।  
कुसुमितसहकारश्रीज्वलत्कानने वा  
नरपतिर् अरिभूमिं साधु गच्छेज् जयाय ॥६०॥
  
इति नरपतिर् आहितादरः  
परमभियोक्तुमनाः समुत्पतेत् ।  
इति विधिविषयोपसेवनान्  
नियतम् आरातिरूपैति गोचरम् ॥६१॥
  