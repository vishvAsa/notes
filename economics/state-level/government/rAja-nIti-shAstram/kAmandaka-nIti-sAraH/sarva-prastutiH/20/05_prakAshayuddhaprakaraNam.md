+++
title = "०५ प्रकाशयुद्धप्रकरणम्"

+++
पक्षादीनाम् अथैकेन हत्वा शेषैः परिक्षिपेत् ।  
उरसा वा समाहत्य कोटिभ्यां परिवेष्टयेत् ॥५८॥
  
परकोटी समाक्रम्य पक्षाभ्यां सप्रतिग्रहः ।  
कोटिभ्यां जघनं हन्याद् उरसा च प्रपीडयेत् ॥५९॥
  
यतः फल्गु यतो भिन्नं यतो दूष्यैर् अधिष्ठितम् ।  
ततो रिपुबलं हन्याद् आत्मनश् चोपबृंहयेत् ॥६०॥
  
सारं द्विगुणसारेण फल्गु सारेण पीडयेत् ।  
संहतं च गजानीकैः प्रचण्डैर् अपसारयेत् ॥६१॥
  
दुर्जयान् करिणः सिंहवसासिक्तैर् मतङ्गजैः ।  
आहन्यात् करिणीनां वा समूहैः साध्वधिष्ठितैः ॥६२॥
  
सलोहजालैर् दृढबन्धदन्तैः  
सुकल्पितैर् ऊर्जितपादरक्षैः ।  
प्रवीरयोधैर् मददुर्निवारैर्  
हन्याद् गजेन्द्रैर् द्विषताम् अनीकम् ॥६३॥
  
एको ऽपि वारणपतिर् द्विषताम् अनीकं  
युक्तं निहन्ति मदसत्त्वगुणोपपन्नः ।  
नागेषु हि क्षितिभृतां विजयो निबद्धस्  
तस्माद् गजाधिकबलो नृपतिः सदा स्यात् ॥६४॥
  