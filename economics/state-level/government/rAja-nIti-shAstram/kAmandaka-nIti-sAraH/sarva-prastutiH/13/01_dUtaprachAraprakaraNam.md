+++
title = "०१ दूतप्रचारप्रकरणम्"

+++
कृतमन्त्रः सुमन्त्रज्ञो मन्त्रिणां मन्त्रसम्मतम् ।  
यातव्याय प्रहिणुयाद् दूतं दूत्याभिमानिनम् ॥ १ ॥
  
प्रगल्भः स्मृतिमान् वाग्मी शस्त्रे शास्त्रे च निष्ठितः ।  
अभ्यस्तकर्मा नृपतेर् दूतो भवितुम् अर्हति ॥२॥
  
निसृष्टार्थो मितार्थश् च तथा शासनवाहकः ।  
सामर्थ्यात् पादतो हीनो दूतस् तु त्रिविधः स्मृतः ॥३॥
  
स भर्तुः शासनाद् गच्छेद् गन्तव्यं ह्य् उत्तरोत्तरम् ।  
स्ववाक्यपरवाक्यानाम् इति चेति च चिन्तयन् ॥४॥
  
अन्तपालांश् च कुर्वीत मित्राण्य् आटविकांस् तथा ।  
जलस्थानानि मार्गांश् च विद्यात् स्वबलसिद्धये ॥५॥
  
नाविज्ञातः पुरं शत्रोः प्रविशेन् न च संसदम् ।  
कालम् ईक्षेत कार्यार्थम् अनुज्ञातश् च निष्पतेत् ॥६॥
  
सारवत्तां च राष्ट्रस्य दुर्गं तद्गुप्तिम् एव च ।  
छिद्रं च शत्रोर् जानीयात् कोशमित्रबलानि च ॥७॥
  
उद्यतेष्व् अपि शस्त्रेषु यथोक्तं शासनं वदेत् ।  
रागापरागौ जानीयाद् दृष्टिवक्त्रविचेष्टितैः ॥८॥
  
सहेतानिष्टवचनं कामं क्रोधं च वर्जयेत् ॥
  
नान्यैः शयीत संरक्षेद् भावं विद्यात् परस्य च ॥९॥
  
रागापरागौ जानीयात् प्रकृतीनां च भर्तरि ।  
कृत्यपक्षोपजापं च कुर्याद् अनभिलक्षितः ॥१०॥
  
वध्यमानो ऽपि न ब्रूयात् स्वस्वामिप्रकृतिच्युतिम् ।  
ब्रूयात् प्रश्रितया वाचा सर्वं वेद भवान् इति ॥११॥
  
कुलेन नाम्ना द्रव्येण कर्मणा च गरीयसा ।  
कुर्याच् चतुर्विधं स्तोत्रं पक्षयोर् उभयोर् अपि ॥१२॥
  
विद्याशिल्पोपदेशेन संश्लिष्योभयवेतनैः ।  
कृत्यपक्षं विजानीयात् तद् भर्तुश् च विचेष्टितम् ॥१३॥
  
तीर्थाश्रमसुरस्थाने शास्त्रविज्ञानहेतुना ।  
तपस्विव्यञ्जनोपेतैः स्वचारैः सह सम्पतेत् ॥१४॥
  
प्रतापं कुलम् ऐश्वर्यं त्यागम् उत्थानसौष्ठवम् ।  
अक्षुद्रतां दक्षतां च भर्तुर् भेद्येषु कीर्तयेत् ॥१५॥
  
भावम् अन्तर्गतं व्यक्तं सुप्तो मत्तश् च भाषते ।  
तस्माद् एकः स्वपेन् नित्यं स्त्रियः पानं च वर्जयेत् ॥१६॥
  
काले व्रजति मेधावी न खिद्येतार्थसिद्धये ।  
क्षिप्यमाणं च बुध्येत कालं नानाविलोभनैः ॥१७॥
  
एतेष्व् अहःसु गच्छत्सु तत्र नः पृथिवीपतेः ।  
पश्यति व्यसनं किञ्चित् स्वयं वा कर्तुम् ईहते ॥१८॥
  
स्वान्तःप्रकोपम् अथ वा विनेतुं नीतिवित्तमः ।  
सस्यादेः सङ्ग्रहं कर्तुं दुर्गे वा दुर्गसत्क्रियाम् ॥१९॥
  
स्वपक्षाभ्युदयाकाङ्क्षी देशकालाव् उदीक्षते ।  
उत यात्रां स्वयं दातुं येनास्मान् न समीहते ॥२०॥
  
यात्राकालक्रियार्थी वा तत्र चायं विलम्बते ।  
काले विक्षिप्यमाणे तु तर्कयेद् इति पण्डितः ॥२१॥
  
कार्यकालविपत्तिं च व्यक्तां ज्ञात्वा विनिष्पतेत् ।  
तिष्ठन् वार्ताविशेषार्थान् भर्त्रे सर्वान् निवेदयेत् ॥२२॥
  
रिपोः शत्रुपरिच्छेदः सुहृद्बन्धुविभेदनम् ।  
दुर्गकोशबलज्ञानं कृत्यपक्षोपसङ्ग्रहः ॥२३॥
  
राष्ट्राटव्यन्तपालानाम् आत्मसात्करणं तथा ।  
युद्धापसारभूज्ञानं दूतकर्मेति कीर्तितम् ॥२४॥
  
दूतेनैव नरेन्द्रस् तु कुर्याद् अरिविमर्शनम् ।  
स्वपक्षे च विजानीयात् परदूतविचेष्टितम् ॥२५॥
  