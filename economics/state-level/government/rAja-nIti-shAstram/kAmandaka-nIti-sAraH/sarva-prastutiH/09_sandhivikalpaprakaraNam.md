+++
title = "०९ सन्धिविकल्पप्रकरणम्"

+++
बलिना विगृहीतः सन् नृपो ऽनन्यप्रतिक्रियः ।  
आपन्नः सन्धिम् अन्विच्छेत् कुर्वाणः कालयापनम् ॥ १ ॥
  
कपाल उपहारश् च सन्तानः सङ्गतस् तथा ।  
उपन्यासः प्रतीकारः संयोगः पुरुषान्तरः ॥ २ ॥
  
अदृष्टनर आदिष्ट आत्मामिष उपग्रहः ।  
परिक्रयस् तथोच्छिन्नस् तथा च परदूषणः ॥ ३ ॥
  
स्कन्धोपनेयः सन्धिश् च षोडशः परिकीर्तितः ।  
इति षोडशकं प्राहुः सन्धिं सन्धिविचक्षणाः ॥ ४ ॥
  
कपालसन्धिर् विज्ञेयः केवलं समसन्धिकः ।  
सम्प्रदानाद् भवति य उपहारः स उच्यते ॥ ५ ॥
  
सन्तानसन्धिर् विज्ञेयो दारिकादानपूर्वकः ।  
सद्भिः सङ्गतसन्धिस् तु मैत्रीपूर्व उदाहृतः ॥ ६ ॥
  
यावदायुःप्रमाणस् तु समानार्थप्रयोजनः ।  
सम्पत्तौ च विपत्तौ च कारणैर् यो न भिद्यते ॥ ७ ॥
  
सङ्गतः सन्धिर् एवेह प्रकृष्टत्वात् सुवर्णवत् ।  
अपरैः सन्धिकुशलैः काञ्चनः स उदाहृतः ॥ ८ ॥
  
भव्याम् एकार्थसिद्धिं तु समुद्दिश्य क्रियेत यः ।  
स उपन्यासकुशलैर् उपन्यास उदाहृतः ॥ ९ ॥
  
मयास्योपकृतं पूर्वम् अयं प्रतिकरिष्यति ।  
इति यः क्रियते सन्धिः प्रतीकारः स उच्यते ॥ १० ॥
  
उपकारं करोम्य् अस्य ममाप्य् एष करिष्यति ।  
अयं चापि प्रतीकारो रामसुग्रीवयोर् इव ॥ ११॥
  
एकार्थां सम्यग् उद्दिश्य यात्रां यत्र हि गच्छतः ।  
स संहतप्रयाणस् तु सन्धिः संयोग उच्यते ॥ १२ ॥
  
आवयोर् योधमुख्याभ्यां मदर्थः साध्यताम् इति ।  
यस्मिन् पणः प्रक्रियते स सन्धिः पुरुषान्तरः ॥ १३ ॥
  
त्वयैकेन मदीयार्थः सम्प्रसाध्यस् त्व् असाव् इति ।  
यत्र शत्रुः पणं कुर्यात् सो ऽदृष्टपुरुषः स्मृतः ॥ १४ ॥
  
यत्र भूम्येकदेशेन पणेन रिपुर् ऊर्जितः ।  
सन्धीयते सन्धिविद्भिर् आदिष्टः स उदाहृतः ॥ १५ ॥
  
स्वसैन्येन तु सन्धानम् आत्मामिष इति स्मृतः ।  
क्रियते प्राणरक्षार्थं सर्वदानम् उपग्रहः ॥ १६ ॥
  
कोशांशेनाथ कुप्येन सर्वकोशेन वा पुनः ।  
शेषप्रकृतिरक्षार्थं परिक्रय उदाहृतः ॥१७ ॥
  
भुवां सारवतीनां तु दानाद् उच्छिन्न उच्यते ।  
सर्वभूम्युत्थितफलदानेन परदूषणः ॥ १८ ॥
  
परिच्छिन्नं फलं यत्र स्कन्धस्कन्धेन नीयते ।  
स्कन्धोपनेयं तं प्राहुः सन्धिं सन्धिविदो जनाः ॥ १९ ॥
  
परस्परोपकारश् च मैत्रः सम्बन्धजस् तथा ।  
उपहारश् च विज्ञेयाश् चत्वारो ऽन्ये तु सन्धयः ॥ २० ॥
  
एक एवोपहारस् तु सन्धिर् एतन् मतं हि नः ।  
उपहारस्य भेदास् तु सर्वे ऽन्ये मैत्रवर्जिताः ॥ २१ ॥
  
अभियोक्ता बली यस्माद् अलब्ध्वा न निवर्तते ।  
उपहाराद् ऋते तस्मात् सन्धिर् अन्यो न विद्यते ॥ २२ ॥
  
बालो वृद्धो दीर्घरोगी तथा ज्ञातिबहिष्कृतः ।  
भीरुको भीरुकजनो लुब्धो लुब्धजनस् तथा ॥ २३ ॥
  
विरक्तप्रकृतिश् चैव विषयेष्व् अतिसक्तिमान् ।  
अनेकचित्तमन्त्रश् च देवब्राह्मणनिन्दकः ॥ २४ ॥
  
दैवोपहतकश् चैव दैवचिन्तक एव च ।  
दुर्भिक्षव्यसनोपेतो बलव्यसनसङ्कुलः ॥ २५ ॥
  
अदेशस्थो बहुरिपुर् युक्तः कालेन यश् च सः ।  
सत्यधर्मव्यपेतश् च विंशतिः पुरुषा अमी ॥ २६ ॥
  
एतैः सन्धिं न कुर्वीत विगृह्णीयात् तु केवलम् ।  
एते विगृह्यमाणा हि ध्रुवं यान्ति रिपोर् वशम् ॥ २७ ॥
  
बालस्य ह्य् अप्रभावत्वान् न लोको योद्धुम् इच्छति ।  
योद्धुं स्वयम् अशक्तस्य परार्थे को हि युध्यते ॥ २८ ॥
  
उत्साहशक्तिहीनत्वाद् वृद्धो दीर्घामयस् तथा ।  
स्वैर् एव परिभूयेते द्वाव् अप्य् एताव् असंशयम् ॥ २९ ॥
  
सुखोच्छेद्यो हि भवति सर्वज्ञातिबहिष्कृतः ।  
त एवैनं विनिघ्नन्ति ज्ञातयस् त्व् आत्मसात्कृताः ॥ ३० ॥
  
भीरुर् युद्धपरित्यागात् क्षिप्रम् एव विनश्यति ।  
वीरो ऽप्य् अवीरपुरुषः सङ्ग्रामे तैर् विमुच्यते ॥ ३१ ॥
  
लुब्धस्यासंविभागित्वान् न युध्यन्ते ऽनुजीविनः ।  
लुब्धानुजीवी तैर् एव दानभिन्नैर् निहन्यते ॥ ३२ ॥
  
सन्त्यज्यते प्रकृतिभिर् विरक्तप्रकृतिर् युधि ।  
सुखाभियोगो भवति विषयेष्व् अतिसक्तिमान् ॥ ३३ ॥
  
अनेकचित्तमन्त्रश् च द्वेष्यो भवति मन्त्रिणाम् ।  
अनवस्थितचित्तत्वात् कार्ये तैः समुपेक्ष्यते ॥ ३४ ॥
  
सदा धर्मबलीयस्त्वाद् देवब्राह्मणनिन्दकः ।  
विशीर्यते स्वयं ह्य् एव दैवोपहतकस् तथा ॥ ३५ ॥
  
सम्पत्तौ च विपत्तौ च दैवम् एव हि कारणम् ।  
इति दैवपरो ध्यायन्न् आत्मना न विचेष्टते ॥ ३६ ॥
  
दुर्भिक्षव्यसनी चैव स्वयम् एवावसीदति ।  
बलव्यसनयुक्तस्य योद्धुं शक्तिर् न विद्यते ॥ ३७ ॥
  
अदेशस्थो हि रिपुणा स्वल्पकेनापि हन्यते ।  
ग्राहो ऽल्पीयान् अपि जले गजेन्द्रम् अपकर्षति ॥ ३८ ॥
  
बह्वमित्रस् तु सन्त्रस्तः श्येनमध्ये कपोतवत् ।  
येनैव गच्छति पथा तेनैवाशु विनश्यति ॥ ३९ ॥
  
अकालयुक्तसैन्यस् तु हन्यते कालयोधिना ।  
कौशिकेन हतज्योतिर् निशीथ इव वायसः ॥ ४० ॥
  
सत्यधर्मव्यपेतेन न सन्दध्यात् कथञ्चन ।  
स सन्धितो ऽप्य् असाधुत्वाद् अचिराद् याति विक्रियाम् ॥ ४१ ॥
  
सत्यार्यौ धार्मिकानार्यौ भ्रातृसङ्घातवान् बली ।  
अनेकविजयी चेति सन्धेयाः सप्त कीर्तिताः ॥ ४२ ॥   
सत्यो ऽनुपालयन् सत्यं सन्धितो नैति विक्रियाम् ।  
प्राणबाधेष्व् अपि व्यक्तम् आर्यो नायात्य् अनार्यताम् ॥ ४३ ॥
  
धार्मिकस्याभियुक्तस्य सर्व एव हि युध्यते ।  
प्रजानुरागाद् धर्माच् च दुःखोच्छेद्यो हि धार्मिकः ॥ ४४ ॥
  
सन्धिः कार्यो ह्य् अनार्येण सम्प्राप्योत्सादयेद् धि सः ।  
रेणुकायाः सुत इव मूलेष्व् अपि न तिष्ठति ॥ ४५ ॥
  
सङ्घातवान् यथा वेणुर् निबिडः कण्टकैर् वृतः ।  
न शक्यते समुच्छेत्तुं भ्रातृसङ्घातवांस् तथा ॥ ४६ ॥
  
समाक्रान्तस्य बलिना सर्वयत्नवतो ऽपि हि ।  
हरिणस्येव सिंहेन शरणं नैव विद्यते ॥ ४७ ॥
  
ईषद् आयच्छमानो ऽपि सिंहो मत्तान् अपि द्विपान् ।  
निहन्ति बलवांस् तस्मात् सन्धेयः शिवम् इच्छता ॥ ४८ ॥
  
बलिना सह योद्धव्यम् इति नास्ति निदर्शनम् ।  
प्रतिवातं न हि घनः कदाचिद् उपसर्पति ॥ ४९ ॥
  
बलीयसि प्रणमतां काले विक्रामताम् अपि ।  
सम्पदो नापगच्छन्ति प्रतिपम् इव निम्नगाः ॥ ५० ॥
  
जमदग्नेः सुतस्येव सर्वः सर्वत्र सर्वदा ।  
अनेकयुद्धजयिनः प्रतापाद् एव भिद्यते ॥ ५१ ॥
  
अनेकयुद्धविजयी सन्धानं यस्य गच्छति ।  
तत्प्रतापेन तस्याशु वशं गच्छन्ति विद्विषः ॥ ५२ ॥
  
न जातु गच्छेद् विश्वासं सन्धितो ऽपि हि बुद्धिमान् ।  
अद्रोहे समयं कृत्वा वृत्रम् इन्द्रः पुरावधीत् ॥ ५३ ॥
  
विकारं याति पुत्रो ऽपि राज्यालीढस् तथा पिता ।  
तल् लोकवृत्तान् नृपतेर् अन्यद् वृत्तं प्रचक्षते ॥ ५४ ॥
  
अभियुक्तो बलवता तिष्ठन् दुर्गे प्रयत्नवान् ।  
तद्बलीयस्तराह्वानं कुर्वीतात्मविमुक्तये ॥ ५५ ॥
  
स्वशक्त्युत्साहम् उद्वीक्ष्य विगृह्णीयान् महत्तरम् ।  
केसरीव द्विपम् इति भरद्वाजः प्रभाषते ॥ ५६ ॥
  
एको ऽपि सिंहः साहस्रं यूथं मथ्नाति दन्तिनाम् ।  
तस्मात् सिंह इवोदग्रम् आत्मानं वीक्ष्य सम्पतेत् ॥ ५७॥
  
ज्यायांसम् अल्पसैन्यस्य बलाद् विक्रम्य निघ्नतः ।  
प्रतापसिद्धाः सर्वत्र भवन्ति रिपवो वशे ॥ ५८ ॥
  
सन्धिम् इच्छेत् समेनापि सन्दिग्धो विजयो युधि ।  
न हि संशयितं कुर्याद् इत्य् उवाच बृहस्पतिः ॥ ५९ ॥
  
आ सम्प्रवृद्धेर् अभिवृद्धिकामः  
समेन सन्धानम् इहोपगच्छेत् ।  
अपक्वयोर् वा घटयोर् अवश्यम्  
अन्योन्यभेदी समसन्निपातः ॥ ६०॥   
युद्धे विनाशो नियतः कदाचिद् उभयोर् अपि ।  
सुन्दोपसुन्दाव् अन्योन्यं समवीर्यौ हतौ न किम् ॥ ६१ ॥
  
विहीनो ऽपि हि सन्धेयो व्यसने रिपुर् आगतः ।  
पतन्दुनोति हिमवत्तोयबिन्दुर् इव क्षते ॥ ६२ ॥
  
न सन्धिम् इच्छेद् धीनश् चेत् तत्र हेतुर् असंशयः ।  
तस्य विस्रम्भम् आलभ्य प्रहरेत् तत्र निःस्पृहः ॥ ६३॥
  
बलीयसाभिसन्धाय तं प्रविश्य प्रयत्नवान् ।  
तथासाव् उपगन्तव्यो यथा विस्रम्भम् आप्नुयात् ॥ ६४ ॥
  
विस्रम्भे नित्यम् उद्युक्तो निगूढाकारचेष्टितः ।  
प्रियाण्य् एवाभिभाषेत यत् कार्यं कार्यम् एव तत् ॥ ६५ ॥
  
विस्रम्भात् प्रियताम् एति विस्रम्भात् कार्यम् ऋच्छति ।  
विस्रम्भेण हि देवेन्द्रो दितेर् गर्भम् अपातयत् ॥ ६६ ॥
  
युवराजेन सन्धाय प्रधानपुरुषेण वा ।  
अन्तःप्रकोपं जनयेद् अभियोक्तुः स्थिरात्मनः ॥ ६७॥
  
अर्थोत्सर्गेन महता लेखैश् चाप्य् आत्मसंहितैः ।  
प्रधानपुरुषस्येह प्रकुर्वीतार्थदूषणम् ॥ ६८॥
  
दूषिते हि महामात्रे रिपुर् उग्रो ऽपि धीमता ।  
स्वपक्षे यात्य् अविश्वासम् इत्थम्भूतश् च निष्क्रियः ॥ ६९ ॥
  
अरेर् अमात्यान् सन्धाय तदारम्भं शमं नयेत् ।  
भिषग्भेदेन वा शत्रुं रसदानेन शातयेत् ॥ ७० ॥
  
अरेः सर्वप्रयत्नेन पश्चात्कोपं प्रकल्पयेत् ।  
पश्चात्कोपम् अथानिष्टम् अनुसृत्य प्रधर्षयेत् ॥ ७१ ॥
  
तद्देशकृतसंवासैश् चारैर् नैमित्तिकैर् अपि ।  
उपोढव्यसनादेशं कारयेत् सिद्धलक्षणैः ॥ ७२ ॥
  
क्षयव्ययायासवधादिदोष-  
व्यपेक्षयान्वीक्षितसाधुकृत्यः ।  
कामं तु पीडाम् अपि काञ्चिद् इच्छेन्  
न विग्रहं तत्प्रभवा हि दोषाः ॥ ७३ ॥
  
कलत्रम् आत्मा सुहृदो धनानि  
वृथा भवन्तीह निमेषमात्रात् ।  
मुहुर् मुहुश् चाकुलितानि तानि  
तस्मान् न विद्वान् अतिविग्रही स्यात् ॥ ७४ ॥
  
सुहृद्धनं तथा राज्यम् आत्मानं कीर्तिम् एव च ।  
युधि सन्देहदोलास्थं को हि कुर्याद् अबालिशः ॥ ७५ ॥
  
साम्ना प्रदानेन विभेदनेन  
सन्धापयेत् साध्व् अभियुज्यमानः ।  
सन्धित्सुर् आरात् समसैन्यचक्रं  
सामन्तम् आयान्तम् अपेतसन्धिम् ॥ ७६ ॥
  
स्वगुप्तिम् आधाय सुसंहतेन  
बलेन धीरो विचरन्न् अरातिम् ।  
सन्तापयेद् येन सुसम्प्रतप्तस्  
तप्तेन सन्धानम् उपैति तप्तः ॥ ७७ ॥
  
इति स्म सन्धिं खलु सन्धिवित्तमा  
बभाषिरे पूर्वतना महर्षयः ।  
तद् एतद् एवं विनयेन् नरेश्वरः  
संवीक्ष्य कार्यं गुरु चेतरद् द्विधा ॥ ७८ ॥
  