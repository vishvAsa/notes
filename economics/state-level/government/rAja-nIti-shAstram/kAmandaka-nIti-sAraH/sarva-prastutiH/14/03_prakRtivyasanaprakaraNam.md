+++
title = "०३ प्रकृतिव्यसनप्रकरणम्"

+++
वाग्दण्डयोश् च पारुष्यम् अर्थदूषणम् एव च ।  
पानं स्त्री मृगया द्यूतं व्यसनानि महीपतेः ॥६१॥
  
आलस्यं स्तब्धता दर्पः प्रमादो वैरकारिता ।  
इति पूर्वोपदिष्टं च सचिवव्यसनं स्मृतम् ॥६२॥
  
अतिवृष्टिर् अनावृष्टिर् मूषिकाः शलभादयः ।  
असत्करश् च दण्डश् च परचक्राणि तस्कराः ॥६३॥   
राजानीकप्रियोत्सर्गो मारकव्याधिपीडनम् ।  
पशूनां मरणं रोगो राष्ट्रव्यसनम् उच्यते ॥६४॥
  
विशीर्णयन्त्रप्राकारपरिखात्वम् अशस्त्रता ।  
क्षीणघासेन्धनान्नत्वाद् दुर्गव्यसनम् उच्यते ॥६५॥
  
व्ययीकृतः परिक्षिप्तो भक्षितो ऽसञ्चितस् तथा ।  
मुषितो दूरसंस्थश् च कोशव्यसनम् उच्यते ॥६६॥
  
उपरुद्धं परिक्षिप्तं विमानितम् अमानितम् ।  
अभृतं व्याधितं श्रान्तं दूरायातं नवागतम् ॥६७॥
  
परिक्षीणं प्रतिहतं प्रहताग्रजवं तथा ।  
आशानिर् वेदभूयिष्ठम् अनृतप्राप्तम् एव च ॥६८॥
  
कलत्रगर्भ्यतिक्षिप्तम् अन्तःशल्यं तथैव च ।  
भिन्नगर्भं ह्य् अपसृतम् अवमुक्तं तथैव च ॥६९॥
  
क्रुद्धमौलारिमित्रं च निविष्टं चापि विद्विषा ।  
दूष्ययुक्तं स्वविक्षिप्तं मित्रविक्षिप्तम् एव च ॥७०॥
  
विच्छिन्नवीवधासारं शून्यमूलं तथैव च ।  
अस्वामिसङ्गतं चैव भिन्नकूटं तथैव च ॥७१॥
  
दुष्पार्ष्णिग्राहम् अन्धं च बलव्यसनम् उच्यते।  
अत्र किञ्चिद् असाध्यं तु किञ्चित् साध्यं तद् उच्यते ॥७२॥
  
उपरुद्धं तु युध्येत निर्गत्यान्यत ऊर्जितम् ।  
परिक्षिप्तं न निर्मार्गं सर्वतः परिवेष्टितम् ॥७३॥
  
अमानितं हि युध्येत कृतमानार्थसङ्ग्रहम् ।  
न विमानितम् अत्यर्थं प्रदीप्तक्रोधपावकम् ॥७४॥
  
युध्येताभृतम् अत्यर्थं तदात्वकृतवेतनम् ।  
न व्याधितम् अकर्मण्यं व्याधितं परिभूयते ॥७५॥
  
परिश्रान्तं हि युध्येत विश्रान्तं सुविधानतः ।  
दूरायातं हतप्राणं न शस्त्रग्रहणे क्षमम् ॥७६॥
  
नवागतं हि युध्येत तद्देश्यैर् मिश्रितं नयात् ।  
हतमुख्यप्रवीरं तु परिक्षीणं न युध्यते ॥७७॥
  
युध्यते हि प्रतिहतं प्रवीरैः सह सङ्गतम् ।  
हताग्रवेगं शक्तं न प्रमाथितपुरःसरम् ॥७८॥
  
आशानिर्वेदलब्धार्थं पूर्णाशत्वं न युध्यते ।  
अभूमिष्ठं प्रसारे न निरुद्धे ऽल्पतया भुवः ॥७९॥
  
युध्येतानृतसम्प्राप्तं यथार्हायुधवाहनम् ।  
कलत्रगर्भि चोन्नीतकलत्रं समरक्षमम् ॥८०॥
  
अनेकराज्यान्तरितम् अतिक्षिप्तं न युध्यते ।  
अन्तर्गतामित्रशल्यम् अन्तःशल्यं हि न क्षमम् ॥८१॥
  
अन्योन्यस्माद् विनिर्भिन्नं भिन्नगर्भं न युध्यते ।  
तथैवापसृतं शक्तं नैकराज्यान्तरीकृतम् ॥८२॥
  
अवमुक्तम् अपक्रान्तमुख्यं तन् न क्षमं युधि ।  
पितृपैतामहं मौलं तत् क्रुद्धं सान्त्वितं क्षमम् ॥८३॥
  
मित्रं शत्रुभिर् एकस्थं तदाक्रान्ततयाक्षमम् ।  
शत्रोर् उपनिविष्टं तत् सामर्थ्यान् न क्षमं युधि ॥८४॥   
दूष्ययुक्तं तदुद्धाराद् युध्येतोद्धृतकण्टकम् ।  
प्रधानयोधसङ्गुप्तं दूष्ययुक्तं समुत्पतेत् ॥८५॥
  
स्वविक्षिप्तं स्वविषये क्षिप्तम् आपद्य् उदाहृतम् ।  
प्रकृष्टदेशकालत्वान् मित्रक्षिप्तम् अयौगिकम् ॥८६॥
  
धान्यादेर् वीवधः प्राप्तिर् आसारस् तु सुहृद्बलम् ।  
विच्छिन्नवीवधासारं बलं युद्धाय नेष्यते ॥८७॥
  
पितृपैतामहं मौलं तेन शून्यं हि न क्षमम् ।  
कृतजानपदारक्षं शून्यमूलं युधि क्षमम् ॥८८॥
  
युध्यते शून्यमूलं हि यत्नान् मौलेन पालितम् ।  
अस्वामिसङ्गतं नैव स्वामिना यद् विनाकृतम् ॥८९॥
  
न युध्यते भिन्नकूटं भिन्नकूटम् अनायकम् ।  
पश्चात्कोपातिसन्तप्तं दुष्पार्ष्णिग्राहम् अक्षमम् ॥९०॥
  
अदेशिकं स्मृतं ह्य् अन्धं तन्मूढत्वात् क्रियाक्षमम् ।  
बलव्यसनम् इत्यादि तत् समीक्ष्य समुत्पतेत् ॥९१॥
  
दैवोपपीडितं ग्रस्तं मित्रं शत्रुबलेन च ।  
कामक्रोधसमुत्थैश् च दोषैः सम्परिकीर्तितैः ॥९२॥
  
नरेन्द्राद्याः प्रकृतयः सप्त याः परिकीर्तिताः ।  
पूर्वं पूर्वं गुरुतरं तासां व्यसनम् उच्यते ॥९३॥
  
इत्यादि सर्वं प्रकृतेर् यथावद्  
बुध्येत राजा व्यसनं प्रयत्नात् ।  
बुद्ध्या च शक्त्या व्यसनस्य कुर्याद्  
अकालहीनं व्यवरोपणं सः ॥९४॥
  
प्रकृतिव्यसनानि भूतिकामः  
समुपेक्षेत न हि प्रमाददर्पात् ।  
प्रकृतिव्यसनान्य् उपेक्षते यो  
नचिरात् तं रिपवः पराभवन्ति ॥९५॥
  
इदम् इदम् इति सम्यक् कर्मणा योजनीयं  
नियतम् इति विचिन्त्य प्रापयेद् ईहमानः ।  
सुनयपिहितरन्ध्रः प्राकृतो यस्य वर्गः  
क्षितिपतिर् उपभुङ्के स त्रिवर्गं चिराय ॥९६॥
  