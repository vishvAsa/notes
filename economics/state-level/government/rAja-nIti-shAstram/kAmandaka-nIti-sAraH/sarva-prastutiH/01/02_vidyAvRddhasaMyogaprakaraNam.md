+++
title = "०२ विद्यावृद्धसंयोगप्रकरणम्"

+++
वर्धयन्न् इह धर्मार्थौ सेवितौ सद्भिर् आदरात् ।  
निगृहीतेन्द्रियः साधु कुर्वीत गुरुसेवनम् ॥६१॥
  
शास्त्राय गुरुसंयोगः शास्त्रं विनयवृद्धये ।  
विद्याविनीतो नृपतिर् न कृछ्रेष्व् अवसीदति ॥६२॥
  
वृद्धोपसेवी नृपतिः सतां भवति सम्मतः ।  
प्रेर्यमाणो ऽप्य् असद्वृत्तैर् नाकार्येषु प्रवर्तते ॥६३॥
  
आददानः प्रतिदिनं कलाः सम्यङ् महीपतिः ।  
शुक्लपक्षे प्रविचरञ् छशाङ्क इव वर्धते ॥६४॥
  
जितेन्द्रियस्य नृपतेर् नीतिमार्गानुसारिणः ।  
भवन्ति ज्वलिता लक्ष्म्यः कीर्तयश् च नभःस्पृशः ॥६५॥
  
इति स्म राजा विनयं नयान्वितो  
निषेवमाणो नरदेवसेवितम् ।  
पदं समाक्रामति भास्वरं श्रियः  
शिरो महारत्नगिरेर् इवोन्नतम् ॥६६॥
  
इयं हि लोकव्यतिरेकवर्तिनी  
स्वभावतः पार्थिवता समुद्धता ।  
बलात् तद् एनां विनयेन योजयेन्  
  नयस्य वृद्धौ विनयः पुरःसरः ॥६७॥
  
परां विनीतः समुपैति सेव्यतां  
  महीपतीनां विनयो विभूषणम् ।  
प्रवृत्तदानो मृदुसञ्चरत्करः  
करीव भद्रो विनयेन शोभते ॥६८॥
  
गुरुस् तु विद्याधिगमाय सेव्यते  
श्रुता च विद्या मतये महात्मनाम् ।  
श्रुतानुवर्तीनि मतानि वेधसा-  
मसंशयं साधु भवन्ति भूतये॥६९॥   
सुनिपुणम् उपसेव्य सद्गुरुं  
शुचिरनुवृत्तिपरो विभूतये ।  
भवति हि विनयोपबृंहितो  
नृपतिपदाय शमाय च क्षमः ॥७०॥
  
अविनयरतम् आदराद् ऋते  
वशम् अवशं हि नयन्ति विद्विषः ।  
श्रुतविनयनिधिं समाश्रितस्  
तनुर् अपि नैति पराभवं क्वचित् ॥७१॥
  