---
title: चाणक्यनीतिः

---
Source: [TW](https://archive.org/details/HindiBook-chanakya-neeti-darpan)

चाणक्यनीतिः   

## ०१ 
प्रणम्य शिरसा विष्णुं त्रैलोक्याधिपतिं प्रभुम् ।  
नानाशास्त्रोद्धृतं वक्ष्ये राजनीतिसमुच्चयम् ॥ ०१-०१  
अधीत्येदं यथाशास्त्रं नरो जानाति सत्तमः ।  
धर्मोपदेशविख्यातं कार्याकार्यं शुभाशुभम् ॥ ०१-०२  
तदहं सम्प्रवक्ष्यामि लोकानां हितकाम्यया ।  
येन विज्ञातमात्रेण सर्वज्ञात्वं प्रपद्यते ॥ ०१-०३  
मूर्खशिष्योपदेशेन दुष्टस्त्रीभरणेन च ।  
दुःखितैः सम्प्रयोगेण पण्डितोऽप्यवसीदति ॥ ०१-०४  
दुष्टा भार्या शठं मित्रं भृत्यश्चोत्तरदायकः ।  
ससर्पे च गृहे वासो मृत्युरेव न संशयः ॥ ०१-०५  
आपदर्थे धनं रक्षेद्दारान् रक्षेद्धनैरपि ।  
आत्मानं सततं रक्षेद्दारैरपि धनैरपि ॥ ०१-०६  
आपदर्थे धनं रक्षेच्छ्रीमतां कुत आपदः ।  
कदाचिच्चलते लक्ष्मीः सञ्चितोऽपि विनश्यति ॥ ०१-०७  
यस्मिन्देशे न सम्मानो न वृत्तिर्न च बान्धवाः ।  
न च विद्यागमोऽप्यस्ति वासं तत्र न कारयेत् ॥ ०१-०८  
धनिकः श्रोत्रियो राजा नदी वैद्यस्तु पञ्चमः ।  
पञ्च यत्र न विद्यन्ते न तत्र दिवसं वसेत् ॥ ०१-०९  
लोकयात्रा भयं लज्जा दाक्षिण्यं त्यागशीलता ।  
पञ्च यत्र न विद्यन्ते न कुर्यात्तत्र संस्थितिम् ॥ ०१-१०  
जानीयात्प्रेषणे भृत्यान्बान्धवान् व्यसनागमे ।  
मित्रं चापत्तिकालेषु भार्यां च विभवक्षये ॥ ०१-११  
आतुरे व्यसने प्राप्ते दुर्भिक्षे शत्रुसङ्कटे ।  
राजद्वारे श्मशाने च यस्तिष्ठति स बान्धवः ॥ ०१-१२  
यो ध्रुवाणि परित्यज्य अध्रुवं परिषेवते ।  
ध्रुवाणि तस्य नश्यन्ति चाध्रुवं नष्टमेव हि ॥ ०१-१३  
वरयेत्कुलजां प्राज्ञो विरूपामपि कन्यकाम् ।  
रूपशीलां न नीचस्य विवाहः सदृशे कुले ॥ ०१-१४  
नदीनां शस्त्रपाणीनान्नखीनां शृङ्गिणां तथा ।  
विश्वासो नैव कर्तव्यः स्त्रीषु राजकुलेषु च ॥ ०१-१५  
विषादप्यमृतं ग्राह्यममेध्यादपि काञ्चनम् ।  
अमित्रादपि सद्वृत्तं बालादपि सुभाषितम् ॥ ०१-१६  
स्त्रीणां द्विगुण आहारो लज्जा चापि चतुर्गुणा ।  
साहसं षड्गुणं चैव कामश्चाष्टगुणः स्मृतः ॥ ०१-१७  

## ०२ 
अनृतं साहसं माया मूर्खत्वमतिलोभिता ।  
अशौचत्वं निर्दयत्वं स्त्रीणां दोषाः स्वभावजाः ॥ ०२-०१  
भोज्यं भोजनशक्तिश्च रतिशक्तिर्वराङ्गना ।  
विभवो दानशक्तिश्च नाल्पस्य तपसः फलम् ॥ ०२-०२  
यस्य पुत्रो वशीभूतो भार्या छन्दानुगामिनी ।  
विभवे यश्च सन्तुष्टस्तस्य स्वर्ग इहैव हि ॥ ०२-०३  
ते पुत्रा ये पितुर्भक्ताः स पिता यस्तु पोषकः ।  
तन्मित्रं यत्र विश्वासः सा भार्या यत्र निर्वृतिः ॥ ०२-०४  
परोक्षे कार्यहन्तारं प्रत्यक्षे प्रियवादिनम् ।  
वर्जयेत्तादृशं मित्रं विषकुम्भं पयोमुखम् ॥ ०२-०५  
न विश्वसेत्कुमित्रे च मित्रे चापि न विश्वसेत् ।  
कदाचित्कुपितं मित्रं सर्वं गुह्यं प्रकाशयेत् ॥ ०२-०६  
मनसा चिन्तितं कार्यं वाचा नैव प्रकाशयेत् ।  
मन्त्रेण रक्षयेद्गूढं कार्ये चापि नियोजयेत् ॥ ०२-०७  
कष्टं च खलु मूर्खत्वं कष्टं च खलु यौवनम् ।  
कष्टात्कष्टतरं चैव परगेहनिवासनम् ॥ ०२-०८  
शैले शैले च माणिक्यं मौक्तिकं न गजे गजे ।  
साधवो न हि सर्वत्र चन्दनं न वने वने ॥ ०२-०९  
पुत्राश्च विविधैः शीलैर्नियोज्याः सततं बुधैः ।  
नीतिज्ञाः शीलसम्पन्ना भवन्ति कुलपूजिताः ॥ ०२-१०  
माता शत्रुः पिता वैरी  याभ्यां बाला न पाठिताः ।  
सभामध्ये न शोभन्ते हंसमध्ये बको यथा ॥ ०२-११  
लालनाद्बहवो दोषास्ताडने बहवो गुणाः ।  
तस्मात्पुत्रं च शिष्यं च ताडयेन्न तु लालयेत् ॥ ०२-१२  
श्लोकेन वा तदर्धेन तदर्धार्धाक्षरेण वा ।  
अबन्ध्यं दिवसं कुर्याद्दानाध्ययनकर्मभिः ॥ ०२-१३  
कान्तावियोगः स्वजनापमानं  
ऋणस्य शेषं कुनृपस्य सेवा ।  
दारिद्र्यभावाद्विमुखं च मित्रं  
विनाग्निना पञ्च दहन्ति कायम् ॥ ०२-१४  
नदीतीरे च ये वृक्षाः परगेहेषु कामिनी ।  
मन्त्रहीनाश्च राजानः शीघ्रं नश्यन्त्यसंशयम् ॥ ०२-१५  
बलं विद्या च विप्राणां राज्ञां सैन्यं बलं तथा ।  
बलं वित्तं च वैश्यानां शूद्राणां पारिचर्यकम् ॥ ०२-१६  
निर्धनं पुरुषं वेश्या प्रजा भग्नं नृपं त्यजेत् ।  
खगा वीतफलं वृक्षं भुक्त्वा चाभ्यागतो गृहम् ॥ ०२-१७  
गृहीत्वा दक्षिणां विप्रास्त्यजन्ति यजमानकम् ।  
प्राप्तविद्या गुरुं शिष्या दग्धारण्यं मृगास्तथा ॥ ०२-१८  
दुराचारी दुरादृष्टिर्दुरावासी च दुर्जनः ।  
यन्मैत्री क्रियते पुम्भिर्नरः शीघ्रं विनश्यति ॥ ०२-१९  
समाने शोभते प्रीतिः राज्ञि सेवा च शोभते ।  
वाणिज्यं व्यवहारेषु दिव्या स्त्री शोभते गृहे ॥ ०२-२०  

## ०३ 
कस्य दोषः कुले नास्ति व्याधिना को न पीडितः ।  
व्यसनं केन न प्राप्तं कस्य सौख्यं निरन्तरम् ॥ ०३-०१  
आचारः कुलमाख्याति देशमाख्याति भाषणम् ।  
सम्भ्रमः स्नेहमाख्याति वपुराख्याति भोजनम् ॥ ०३-०२  
सुकुले योजयेत्कन्यां पुत्रं विद्यासु योजयेत् ।  
व्यसने योजयेच्छत्रुं मित्रं धर्मेण योजयेत् ॥ ०३-०३  
दुर्जनस्य च सर्पस्य वरं सर्पो न दुर्जनः ।  
सर्पो दंशति काले तु दुर्जनस्तु पदे पदे ॥ ०३-०४  
एतदर्थे कुलीनानां नृपाः कुर्वन्ति सङ्ग्रहम् ।  
आदिमध्यावसानेषु न ते गच्छन्ति विक्रियाम् ॥ ०३-०५  
प्रलये भिन्नमर्यादा भवन्ति किल सागराः ।  
सागरा भेदमिच्छन्ति प्रलयेऽपि न साधवः ॥ ०३-०६  
मूर्खस्तु प्रहर्तव्यः प्रत्यक्षो द्विपदः पशुः ।  
भिद्यते वाक्य-शल्येन अदृशं कण्टकं यथा ॥ ०३-०७  
रूपयौवनसम्पन्ना विशालकुलसम्भवाः ।  
विद्याहीना न शोभन्ते निर्गन्धाः किंशुका यथा ॥ ०३-०८  
कोकिलानां स्वरो रूपं स्त्रीणां रूपं पतिव्रतम् ।  
विद्या रूपं कुरूपाणां क्षमा रूपं तपस्विनाम् ॥ ०३-०९  
त्यजेदेकं कुलस्यार्थे ग्रामस्यार्थे कुलं त्यजेत् ।  
ग्रामं जनपदस्यार्थे आत्मार्थे पृथिवीं त्यजेत् ॥ ०३-१०  
उद्योगे नास्ति दारिद्र्यं जपतो नास्ति पातकम् ।  
मौनेन कलहो नास्ति नास्ति जागरिते भयम् ॥ ०३-११  
अतिरूपेण वा सीता अतिगर्वेण रावणः ।  
अतिदानाद्बलिर्बद्धो ह्यतिसर्वत्र वर्जयेत् ॥ ०३-१२  
को हि भारः समर्थानां किं दूरं व्यवसायिनाम् ।  
को विदेशः सुविद्यानां कः परः प्रियवादिनाम् ॥ ०३-१३  
एकेनापि सुवृक्षेण पुष्पितेन सुगन्धिना ।  
वासितं तद्वनं सर्वं सुपुत्रेण कुलं यथा ॥ ०३-१४  
एकेन शुष्कवृक्षेण दह्यमानेन वह्निना ।  
दह्यते तद्वनं सर्वं कुपुत्रेण कुलं यथा ॥ ०३-१५  
एकेनापि सुपुत्रेण विद्यायुक्तेन साधुना ।  
आह्लादितं कुलं सर्वं यथा चन्द्रेण शर्वरी ॥ ०३-१६  
किं जातैर्बहुभिः पुत्रैः शोकसन्तापकारकैः ।  
वरमेकः कुलालम्बी यत्र विश्राम्यते कुलम् ॥ ०३-१७  
लालयेत्पञ्चवर्षाणि दशवर्षाणि ताडयेत् ।  
प्राप्ते तु षोडशे वर्षे पुत्रे मित्रवदाचरेत् ॥ ०३-१८  
उपसर्गेऽन्यचक्रे च दुर्भिक्षे च भयावहे ।  
असाधुजनसम्पर्के यः पलायेत्स जीवति ॥ ०३-१९  
धर्मार्थकाममोक्षाणां यस्यैकोऽपि न विद्यते ।  
अजागलस्तनस्येव तस्य जन्म निरर्थकम् ॥ ०३-२०  
मूर्खा यत्र न पूज्यन्ते धान्यं यत्र सुसञ्चितम् ।  
दाम्पत्ये कलहो नास्ति तत्र श्रीः स्वयमागता ॥ ०३-२१  
अयममृतनिधानं नायकोऽप्योषधीनां  
अमृतमयशरीरः कान्तियुक्तोऽपि चन्द्रः ।  
भवति विगतरश्मिर्मण्डलं प्राप्य भानोः  
परसदननिविष्टः को लघुत्वं न याति ॥ ०३-३१ Ed. Sharma  

## ०४ 
आयुः कर्म च वित्तं च विद्या निधनमेव च ।  
पञ्चैतानि हि सृज्यन्ते गर्भस्थस्यैव देहिनः ॥ ०४-०१  
साधुभ्यस्ते निवर्तन्ते पुत्रमित्राणि बान्धवाः ।  
ये च तैः सह गन्तारस्तद्धर्मात्सुकृतं कुलम् ॥ ०४-०२  
दर्शनध्यानसंस्पर्शैर्मत्सी कूर्मी च पक्षिणी ।  
शिशुं पालयते नित्यं तथा सज्जन-सङ्गतिः ॥ ०४-०३  
यावत्स्वस्थो ह्ययं देहो यावन्मृत्युश्च दूरतः ।  
तावदात्महितं कुर्यात्प्राणान्ते किं करिष्यति ॥ ०४-०४  
कामधेनुगुणा विद्या ह्यकाले फलदायिनी ।  
प्रवासे मातृसदृशी विद्या गुप्तं धनं स्मृतम् ॥ ०४-०५  
एकोऽपि गुणवान्पुत्रो निर्गुणेन शतेन किम् ।  
एकश्चन्द्रस्तमो हन्ति न च ताराः सहस्रशः ॥ ०४-०६  
मूर्खश्चिरायुर्जातोऽपि तस्माज्जातमृतो वरः ।  
मृतः स चाल्पदुःखाय यावज्जीवं जडो दहेत् ॥ ०४-०७  
कुग्रामवासः कुलहीनसेवा  
कुभोजनं क्रोधमुखी च भार्या ।  
पुत्रश्च मूर्खो विधवा च कन्या  
विनाग्निना षट्प्रदहन्ति कायम् ॥ ०४-०८  
किं तया क्रियते धेन्वा या न दोग्ध्री न गर्भिणी ।  
कोऽर्थः पुत्रेण जातेन यो न विद्वान् न भक्तिमान् ॥ ०४-०९  
संसारतापदग्धानां त्रयो विश्रान्तिहेतवः ।  
अपत्यं च कलत्रं च सतां सङ्गतिरेव च ॥ ०४-१०  
सकृज्जल्पन्ति राजानः सकृज्जल्पन्ति पण्डिताः ।  
सकृत्कन्याः प्रदीयन्ते त्रीण्येतानि सकृत्सकृत् ॥ ०४-११  
एकाकिना तपो द्वाभ्यां पठनं गायनं त्रिभिः ।  
चतुर्भिर्गमनं क्षेत्रं पञ्चभिर्बहुभी रणः ॥ ०४-१२  
सा भार्या या शुचिर्दक्षा सा भार्या या पतिव्रता ।  
सा भार्या या पतिप्रीता सा भार्या सत्यवादिनी ॥ ०४-१३  
अपुत्रस्य गृहं शून्यं दिशः शून्यास्त्वबान्धवाः ।  
मूर्खस्य हृदयं शून्यं सर्वशून्या दरिद्रता ॥ ०४-१४  
अनभ्यासे विषं शास्त्रमजीर्णे भोजनं विषम् ।  
दरिद्रस्य विषं गोष्ठी वृद्धस्य तरुणी विषम् ॥ ०४-१५  
त्यजेद्धर्मं दयाहीनं विद्याहीनं गुरुं त्यजेत् ।  
त्यजेत्क्रोधमुखीं भार्यां निःस्नेहान्बान्धवांस्त्यजेत् ॥ ०४-१६  
अध्वा जरा देहवतां पर्वतानां जलं जरा ।  
अमैथुनं जरा स्त्रीणां वस्त्राणामातपो जरा ॥ ०४-१७  
इन्द्रियाणि च संयम्य बकवत्पण्डितो नरः ।  
देशकालबलं ज्ञात्वा सर्वकार्याणि साधयेत् ॥ ०४-१७ Ed. Sharma  
कः कालः कानि मित्राणि को देशः कौ व्ययागमौ ।  
कश्चाहं का च मे शक्तिरिति चिन्त्यं मुहुर्मुहुः ॥ ०४-१८  
अग्निर्देवो द्विजातीनां मुनीनां हृदि दैवतम् ।  
प्रतिमा स्वल्पबुद्धीनां सर्वत्र समदर्शिनः ॥ ०४-१९  

## ०५ 
गुरुरग्निर्द्विजातीनां वर्णानां ब्राह्मणो गुरुः ।  
पतिरेव गुरुः स्त्रीणां सर्वस्याभ्यागतो गुरुः ॥ ०५-०१  
यथा चतुर्भिः कनकं परीक्ष्यते  
निघर्षणच्छेदनतापताडनैः ।  
तथा चतुर्भिः पुरुषः परीक्ष्यते  
त्यागेन शीलेन गुणेन कर्मणा ॥ ०५-०२  
तावद्भयेषु भेतव्यं यावद्भयमनागतम् ।  
आगतं तु भयं वीक्ष्य प्रहर्तव्यमशङ्कया ॥ ०५-०३  
एकोदरसमुद्भूता एकनक्षत्रजातकाः ।  
न भवन्ति समाः शीले यथा बदरकण्टकाः ॥ ०५-०४  
अन्यायार्जितवित्तपूर्णमुदरं गर्वेण तुङ्गं शिरो  
रे रे जम्बुक मुञ्च मुञ्च सहसा नीचं सुनिन्द्यं वपुः ॥ ०५-०५ Ed. Sharma  
निःस्पृहो नाधिकारी स्यान् नाकामो मण्डनप्रियः ।  
नाविदग्धः प्रियं ब्रूयात्स्पष्टवक्ता न वञ्चकः ॥ ०५-०५  
मूर्खाणां पण्डिता द्वेष्या अधनानां महाधनाः ।  
पराङ्गना कुलस्त्रीणां सुभगानां च दुर्भगाः ॥ ०५-०६  
आलस्योपगता विद्या परहस्तगतं धनम् ।  
अल्पबीजं हतं क्षेत्रं हतं सैन्यमनायकम् ॥ ०५-०७  
अभ्यासाद्धार्यते विद्या कुलं शीलेन धार्यते ।  
गुणेन ज्ञायते त्वार्यः कोपो नेत्रेण गम्यते ॥ ०५-०८  
वित्तेन रक्ष्यते धर्मो विद्या योगेन रक्ष्यते ।  
मृदुना रक्ष्यते भूपः सत्स्त्रिया रक्ष्यते गृहम् ॥ ०५-०९  
अन्यथा वेदशास्त्राणि ज्ञानपाण्डित्यमन्यथा ।  
अन्यथा तत्पदं शान्तं लोकाः क्लिश्यन्ति चाह्न्यथा ॥ ०५-१०  
दारिद्र्यनाशनं दानं शीलं दुर्गतिनाशनम् ।  
अज्ञाननाशिनी प्रज्ञा भावना भयनाशिनी ॥ ०५-११  
नास्ति कामसमो व्याधिर्नास्ति मोहसमो रिपुः ।  
नास्ति कोपसमो वह्निर्नास्ति ज्ञानात्परं सुखम् ॥ ०५-१२  
जन्ममृत्यू हि यात्येको भुनक्त्येकः शुभाशुभम् ।  
नरकेषु पतत्येक एको याति परां गतिम् ॥ ०५-१३  
तृणं ब्रह्मविदः स्वर्गस्तृणं शूरस्य जीवितम् ।  
जिताशस्य तृणं नारी निःस्पृहस्य तृणं जगत् ॥ ०५-१४  
विद्या मित्रं प्रवासे च भार्या मित्रं गृहेषु च ।  
व्याधितस्यौषधं मित्रं धर्मो मित्रं मृतस्य च ॥ ०५-१५  
वृथा वृष्टिः समुद्रेषु वृथा तृप्तस्य भोजनम् ।  
वृथा दानं समर्थस्य वृथा दीपो दिवापि च ॥ ०५-१६  
नास्ति मेघसमं तोयं नास्ति चात्मसमं बलम् ।  
नास्ति चक्षुःसमं तेजो नास्ति धान्यसमं प्रियम् ॥ ०५-१७  
अधना धनमिच्छन्ति वाचं चैव चतुष्पदाः ।  
मानवाः स्वर्गमिच्छन्ति मोक्षमिच्छन्ति देवताः ॥ ०५-१८  
सत्येन धार्यते पृथ्वी सत्येन तपते रविः ।  
सत्येन वाति वायुश्च सर्वं सत्ये प्रतिष्ठितम् ॥ ०५-१९  
चला लक्ष्मीश्चलाः प्राणाश्चले जीवितमन्दिरे ।  
चलाचले च संसारे धर्म एको हि निश्चलः ॥ ०५-२०  
नराणां नापितो धूर्तः पक्षिणां चैव वायसः ।  
चतुष्पादं शृगालस्तु स्त्रीणां धूर्ता च मालिनी ॥ ०५-२१  
जनिता चोपनेता च यस्तु विद्यां प्रयच्छति ।  
अन्नदाता भयत्राता पञ्चैते पितरः स्मृताः ॥ ०५-२२  
राजपत्नी गुरोः पत्नी मित्रपत्नी तथैव च ।  
पत्नीमाता स्वमाता च पञ्चैता मातरः स्मृताः ॥ ०५-२३  

## ०६ 
श्रुत्वा धर्मं विजानाति श्रुत्वा त्यजति दुर्मतिम् ।  
श्रुत्वा ज्ञानमवाप्नोति श्रुत्वा मोक्षमवाप्नुयात् ॥ ०६-०१  
पक्षिणः काकश्चण्डालः पशूनां चैव कुक्कुरः ।  
मुनीनां पापश्चण्डालः सर्वचाण्डालनिन्दकः ॥ ०६-०२  
भस्मना शुद्ध्यते कास्यं ताम्रमम्लेन शुद्ध्यति ।  
रजसा शुद्ध्यते नारी नदी वेगेन शुद्ध्यति ॥ ०६-०३  
भ्रमन्सम्पूज्यते राजा भ्रमन्सम्पूज्यते द्विजः ।  
भ्रमन्सम्पूज्यते योगी स्त्री भ्रमन्ती विनश्यति ॥ ०६-०४  
यस्यार्थास्तस्य मित्राणि यस्यार्थास्तस्य बान्धवाः ।  
यस्यार्थाः स पुमाँल्लोके यस्यार्थाः स च पण्डितः ॥ ०६-०५  
तादृशी जायते बुद्धिर्व्यवसायोऽपि तादृशः ।  
सहायास्तादृशा एव यादृशी भवितव्यता ॥ ०६-०६  
कालः पचति भूतानि कालः संहरते प्रजाः ।  
कालः सुप्तेषु जागर्ति कालो हि दुरतिक्रमः ॥ ०६-०७  
न पश्यति च जन्मान्धः कामान्धो नैव पश्यति ।  
मदोन्मत्ता न पश्यन्ति अर्थी दोषं न पश्यति ॥ ०६-०८  
स्वयं कर्म करोत्यात्मा स्वयं तत्फलमश्नुते ।  
स्वयं भ्रमति संसारे स्वयं तस्माद्विमुच्यते॥ ०६-०९  
राजा राष्ट्रकृतं पापं राज्ञः पापं पुरोहितः ।  
भर्ता च स्त्रीकृतं पापं शिष्यपापं गुरुस्तथा ॥ ०६-१०  
ऋणकर्ता पिता शत्रुर्माता च व्यभिचारिणी ।  
भार्या रूपवती शत्रुः पुत्रः शत्रुरपण्डितः ॥ ०६-११  
लुब्धमर्थेन गृह्णीयात् स्तब्धमञ्जलिकर्मणा ।  
मूर्खं छन्दोऽनुवृत्त्या च यथार्थत्वेन पण्डितम् ॥ ०६-१२  
वरं न राज्यं न कुराजराज्यं  
वरं न मित्रं न कुमित्रमित्रम् ।  
वरं न शिष्यो न कुशिष्यशिष्यो  
वरं न दार न कुदरदारः ॥ ०६-१३  
कुराजराज्येन कुतः प्रजासुखं  
कुमित्रमित्रेण कुतोऽभिनिर्वृतिः ।  
कुदारदारैश्च कुतो गृहे रतिः  
कुशिष्यशिष्यमध्यापयतः कुतो यशः ॥ ०६-१४  
सिंहादेकं बकादेकं शिक्षेच्चत्वारि कुक्कुटात् ।  
वायसात्पञ्च शिक्षेच्च षट्शुनस्त्रीणि गर्दभात् ॥ ०६-१५  
प्रभूतं कार्यमल्पं वा यन्नरः कर्तुमिच्छति ।  
सर्वारम्भेण तत्कार्यं सिंहादेकं प्रचक्षते ॥ ०६-१६  
इन्द्रियाणि च संयम्य रागद्वेषविवर्जितः ।  
समदुःखसुखः शान्तः तत्त्वज्ञः साधुरुच्यते ॥ ०६-१७  
प्रत्युत्थानं च युद्धं च संविभागं च बन्धुषु ।  
स्वयमाक्रम्य भुक्तं च शिक्षेच्चत्वारि कुक्कुटात् ॥ ०६-१८  
गूढमैथुनचारित्वं काले काले च सङ्ग्रहम् ।  
अप्रमत्तमविश्वासं पञ्च शिक्षेच्च वायसात् ॥ ०६-१९  
बह्वाशी स्वल्पसन्तुष्टः सनिद्रो लघुचेतनः ।  
स्वामिभक्तश्च शूरश्च षडेते श्वानतो गुणाः ॥ ०६-२०  
सुश्रान्तोऽपि वहेद्भारं शीतोष्णं न च पश्यति ।  
सन्तुष्टश्चरते नित्यं त्रीणि शिक्षेच्च गर्दभात् ॥ ०६-२१  
य एतान्विंशतिगुणानाचरिष्यति मानवः ।  
कार्यावस्थासु सर्वासु अजेयः स भविष्यति ॥ ०६-२२  

## ०७ 
अर्थनाशं मनस्तापं गृहे दुश्चरितानि च ।  
वञ्चनं चापमानं च मतिमान्न प्रकाशयेत् ॥ ०७-०१  
धनधान्यप्रयोगेषु विद्यासङ्ग्रहणे तथा ।  
आहारे व्यवहारे च त्यक्तलज्जः सुखी भवेत् ॥ ०७-०२  
सन्तोषामृततृप्तानां यत्सुखं शान्तिरेव च ।  
न च तद्धनलुब्धानामितश्चेतश्च धावताम् ॥ ०७-०३  
सन्तोषस्त्रिषु कर्तव्यः स्वदारे भोजने धने ।  
त्रिषु चैव न कर्तव्योऽध्ययने जपदानयोः ॥ ०७-०४  
विप्रयोर्विप्रवह्न्योश्च दम्पत्योः स्वामिभृत्ययोः ।  
अन्तरेण न गन्तव्यं हलस्य वृषभस्य च ॥ ०७-०५  
पादाभ्यां न स्पृशेदग्निं गुरुं ब्राह्मणमेव च ।  
नैव गां न कुमारीं च न वृद्धं न शिशुं तथा ॥ ०७-०६  
शकटं पञ्चहस्तेन दशहस्तेन वाजिनम् ।  
गजं हस्तसहस्रेण देशत्यागेन दुर्जनम् ॥ ०७-०७  
हस्ती अङ्कुशमात्रेण वाजी हस्तेन ताड्यते ।  
शृङ्गी लगुडहस्तेन खड्गहस्तेन दुर्जनः ॥ ०७-०८  
तुष्यन्ति भोजने विप्रा मयूरा घनगर्जिते ।  
साधवः परसम्पत्तौ खलाः परविपत्तिषु ॥ ०७-०९  
अनुलोमेन बलिनं प्रतिलोमेन दुर्जनम् ।  
आत्मतुल्यबलं शत्रुं विनयेन बलेन वा ॥ ०७-१०  
बाहुवीर्यं बलं राज्ञां ब्रह्मणो ब्रह्मविद्बली ।  
रूपयौवनमाधुर्यं स्त्रीणां बलमनुत्तमम् ॥ ०७-११  
नात्यन्तं सरलैर्भाव्यं गत्वा पश्य वनस्थलीम् ।  
छिद्यन्ते सरलास्तत्र कुब्जास्तिष्ठन्ति पादपाः ॥ ०७-१२  
यत्रोदकं तत्र वसन्ति हंसा-  
स्तथैव शुष्कं परिवर्जयन्ति ।  
न हंसतुल्येन नरेण भाव्यं  
पुनस्त्यजन्तः पुनराश्रयन्ते ॥ ०७-१३  
उपार्जितानां वित्तानां त्याग एव हि रक्षणम् ।  
तडागोदरसंस्थानां परीवाह इवाम्भसाम् ॥ ०७-१४  
यस्यार्थास्तस्य मित्राणि यस्यार्थास्तस्य बान्धवाः ।  
यस्यार्थाः स पुमाँल्लोके यस्यार्थाः स च पण्डितः ॥ ०७-१५  
स्वर्गस्थितानामिह जीवलोके  
चत्वारि चिह्नानि वसन्ति देहे ।  
दानप्रसङ्गो मधुरा च वाणी  
देवार्चनं ब्राह्मणतर्पणं च ॥ ०७-१६  
अत्यन्तकोपः कटुका च वाणी  
दरिद्रता च स्वजनेषु वैरम् ।  
नीचप्रसङ्गः कुलहीनसेवा  
चिह्नानि देहे नरकस्थितानाम् ॥ ०७-१७  
गम्यते यदि मृगेन्द्रमन्दिरं  
लभ्यते करिकपालमौक्तिकम् ।  
जम्बुकालयगते च प्राप्यते  
वत्सपुच्छखरचर्मखण्डनम् ॥ ०७-१८  
शुनः पुच्छमिव व्यर्थं जीवितं विद्यया विना ।  
न गुह्यगोपने शक्तं न च दंशनिवारणे ॥ ०७-१९  
वाचां शौचं च मनसः शौचमिन्द्रियनिग्रहः ।  
सर्वभूतदयाशौचमेतच्छौचं परार्थिनाम् ॥ ०७-२०  
पुष्पे गन्धं तिले तैलं काष्ठेऽग्निं पयसि घृतम् ।  
इक्षौ गुडं तथा देहे पश्यात्मानं विवेकतः ॥ ०७-२१  

## ०८ 
अधमा धनमिच्छन्ति धनमानौ च मध्यमाः ।  
उत्तमा मानमिच्छन्ति मानो हि महतां धनम् ॥ ०८-०१  
इक्षुरापः पयो मूलं ताम्बूलं फलमौषधम् ।  
भक्षयित्वापि कर्तव्याः स्नानदानादिकाः क्रियाः ॥ ०८-०२  
दीपो भक्षयते ध्वान्तं कज्जलं च प्रसूयते ।  
यदन्नं भक्षयते नित्यं जायते तादृशी प्रजा ॥ ०८-०३  
वित्तं देहि गुणान्वितेषु मतिमन्नान्यत्र देहि क्वचित्  
प्राप्तं वारिनिधेर्जलं घनमुखे माधुर्ययुक्तं सदा ।  
जीवान्स्थावरजङ्गमांश्च सकलान्सञ्जीव्य भूमण्डलं  
भूयः पश्य तदेव कोटिगुणितं गच्छन्तमम्भोनिधिम् ॥ ०८-०४  
चाण्डालानां सहस्रैश्च सूरिभिस्तत्त्वदर्शिभिः ।  
एको हि यवनः प्रोक्तो न नीचो यवनात्परः ॥ ०८-०५  
तैलाभ्यङ्गे चिताधूमे मैथुने क्षौरकर्मणि ।  
तावद्भवति चाण्डालो यावत्स्नानं न चाचरेत् ॥ ०८-०६  
अजीर्णे भेषजं वारि जीर्णे वारि बलप्रदम् ।  
भोजने चामृतं वारि भोजनान्ते विषापहम् ॥ ०८-०७  
हतं ज्ञानं क्रियाहीनं हतश्चाज्ञानतो नरः ।  
हतं निर्णायकं सैन्यं स्त्रियो नष्टा ह्यभर्तृकाः ॥ ०८-०८  
वृद्धकाले मृता भार्या बन्धुहस्तगतं धनम् ।  
भोजनं च पराधीनं तिस्रः पुंसां विडम्बनाः ॥ ०८-०९  
नाग्निहोत्रं विना वेदा न च दानं विना क्रिया ।  
न भावेन विना सिद्धिस्तस्माद्भावो हि कारणम् ॥ ०८-१०  
न देवो विद्यते काष्ठे न पाषाणे न मृण्मये ।  
भावे हि विद्यते देवस्तस्माद्भावो हि कारणम् ॥ ०८-११  
काष्ठपाषाणधातूनां कृत्वा भावेन सेवनम् ।  
श्रद्धया च तथा सिद्धिस्तस्य विष्णुप्रसादतः ॥ ०८-१२  
शान्तितुल्यं तपो नास्ति न सन्तोषात्परं सुखम् ।  
अपत्यं च कलत्रं च सतां सङ्गतिरेव च ॥ ०८-१४  
गुणो भूषयते रूपं शीलं भूषयते कुलम् ।  
प्रासादशिखरस्थोऽपि काकः किं गरुडायते ॥ ०८-१५  
निर्गुणस्य हतं रूपं दुःशीलस्य हतं कुलम् ।  
असिद्धस्य हता विद्या ह्यभोगेन हतं धनम् ॥ ०८-१६  
शुद्धं भूमिगतं तोयं शुद्धा नारी पतिव्रता ।  
शुचिः क्षेमकरो राजा सन्तोषो ब्राह्मणः शुचिः ॥ ०८-१७  
असन्तुष्टा द्विजा नष्टाः सन्तुष्टाश्च महीभृतः ।  
सलज्जा गणिका नष्टा निर्लज्जाश्च कुलाङ्गना ॥ ०८-१८  
किं कुलेन विशालेन विद्याहीनेन देहिनाम् ।  
दुष्कुलं चापि विदुषो देवैरपि स पूज्यते ॥ ०८-१९  
विद्वान्प्रशस्यते लोके विद्वान् सर्वत्र पूज्यते ।  
विद्यया लभते सर्वं विद्या सर्वत्र पूज्यते ॥ ०८-२०  
ऋणकर्ता पिता शत्रुर्माता च व्यभिचारिणी ।  
भार्या रूपवती शत्रुः पुत्रः शत्रुरपण्डितः ॥ ०८-२१  
मांसभक्ष्यैः सुरापानैर्मुखैश्चाक्षरवर्जितैः ।  
पशुभिः पुरुषाकारैर्भाराक्रान्ता हि मेदिनी ॥ ०८-२२  
अन्नहीनो दहेद्राष्ट्रं मन्त्रहीनश्च ऋत्विजः ।  
यजमानं दानहीनो नास्ति यज्ञसमो रिपुः ॥ ०८-२३  

## ०९ 
मुक्तिमिच्छसि चेत्तात विषयान्विषवत्त्यज ।  
क्षमार्जवदयाशौचं सत्यं पीयूषवत्पिब ॥ ०९-०१  
परस्परस्य मर्माणि ये भाषन्ते नराधमाः ।  
त एव विलयं यान्ति वल्मीकोदरसर्पवत् ॥ ०९-०२  
गन्धः सुवर्णे फलमिक्षुदण्डे  
नाकरि पुष्पं खलु चन्दनस्य ।  
विद्वान्धनाढ्यश्च नृपश्चिरायुः  
धातुः पुरा कोऽपि न बुद्धिदोऽभूत् ॥ ०९-०३  
सर्वौषधीनाममृता प्रधाना  
सर्वेषु सौख्येष्वशनं प्रधानम् ।  
सर्वेन्द्रियाणां नयनं प्रधानं  
सर्वेषु गात्रेषु शिरः प्रधानम् ॥ ०९-०४  
दूतो न सञ्चरति खे न चलेच्च वार्ता  
पूर्वं न जल्पितमिदं न च सङ्गमोऽस्ति ।  
व्योम्नि स्थितं रविशाशिग्रहणं प्रशस्तं  
जानाति यो द्विजवरः स कथं न विद्वान् ॥ ०९-०५  
विद्यार्थी सेवकः पान्थः क्षुधार्तो भयकातरः ।  
भाण्डारी प्रतिहारी च सप्त सुप्तान्प्रबोधयेत् ॥ ०९-०६  
अहिं नृपं च शार्दूलं वृद्धं च बालकं तथा ।  
परश्वानं च मूर्खं च सप्त सुप्तान्न बोधयेत् ॥ ०९-०७  
अर्धाधीताश्च यैर्वेदास्तथा शूद्रान्नभोजनाः ।  
ते द्विजाः किं करिñष्यन्ति निर्विषा इव पन्नगाः ॥ ०९-०८  
यस्मिन्रुष्टे भयं नास्ति तुष्टे नैव धनागमः ।  
निग्रहोऽनुग्रहो नास्ति स रुष्टः किं करिष्यति ॥ ०९-०९  
निर्विषेणापि सर्पेण कर्तव्या महती फणा ।  
विषमस्तु न चाप्यस्तु घटाटोपो भयङ्करः ॥ ०९-१०  
प्रातर्द्यूतप्रसङ्गेन मध्याह्ने स्त्रीप्रसङ्गतः ।  
रात्रौ चौरप्रसङ्गेन कालो गच्छन्ति धीमताम् ॥ ०९-११  
स्वहस्तग्रथिता माला स्वहस्तघृष्टचन्दनम् ।  
स्वहस्तलिखितं स्तोत्रं शक्रस्यापि श्रियं हरेत् ॥ ०९-१२  
इक्षुदण्डास्तिलाः शूद्राः कान्ता हेम च मेदिनी ।  
चन्दनं दधि ताम्बूलं मर्दनं गुणवर्धनम् ॥ ०९-१३  
दह्यमानाः सुतीव्रेण नीचाः परयशोऽग्निना  
अशक्तास्तत्पदं गन्तुं ततो निन्दां प्रकुर्वते ।  
दरिद्रता धीरतया विराजतेकुवस्त्रता शुभ्रतया विराजते  
कदन्नता चोष्णतया विराजते कुरूपता शीलतया विराजते ॥ ०९-१४  

## १० 
धनहीनो न हीनश्च धनिकः स सुनिश्चयः ।  
विद्यारत्नेन हीनो यः स हीनः सर्ववस्तुषु ॥ १०-०१  
दृष्टिपूतं न्यसेत्पादं वस्त्रपूतं पिबेज्जलम् ।  
शास्त्रपूतं वदेद्वाक्यः मनःपूतं समाचरेत् ॥ १०-०२  
सुखार्थी चेत्त्यजेद्विद्यां विद्यार्थी चेत्त्यजेत्सुखम् ।  
सुखार्थिनः कुतो विद्या सुखं विद्यार्थिनः कुतः ॥ १०-०३  
कवयः किं न पश्यन्ति किं न भक्षन्ति वायसाः ।  
मद्यपाः किं न जल्पन्ति किं न कुर्वन्ति योषितः ॥ १०-०४  
रङ्कं करोति राजानं राजानं रङ्कमेव च ।  
धनिनं निर्धनं चैव निर्धनं धनिनं विधिः ॥ १०-०५  
लुब्धानां याचकः शत्रुर्मूर्खानां बोधको रिपुः ।  
जारस्त्रीणां पतिः शत्रुश्चौराणां चन्द्रमा रिपुः ॥ १०-०६  
येषां न विद्या न तपो न दानं  
ज्ञानं न शीलां न गुणो न धर्मः ।  
ते मर्त्यलोके भुवि भारभूता  
मनुष्यरूपेण मृगाश्चरन्ति ॥ १०-०७  
अन्तःसारविहीनानामुपदेशो न जायते ।  
मलयाचलसंसर्गान्न वेणुश्चन्दनायते ॥ १०-०८  
यस्य नास्ति स्वयं प्रज्ञा शास्त्रं तस्य करोति किम् ।  
लोचनाभ्यां विहीनस्य दर्पणः किं करिष्यति ॥ १०-०९  
दुर्जनं सज्जनं कर्तुमुपायो नहि भूतले ।  
अपानं शातधा धौतं न श्रेष्ठमिन्द्रियं भवेत् ॥ १०-१०  
आप्तद्वेषाद्भवेन्मृत्युः परद्वेषाद्धनक्षयः ।  
राजद्वेषाद्भवेन्नाशो ब्रह्मद्वेषात्कुलक्षयः ॥ १०-११  
वरं वनं व्याघ्रगजेन्द्रसेवितं  
द्रुमालयं पत्रफलाम्बुसेवनम् ।  
तृणेषु शय्या शतजीर्णवल्कलं  
न बन्धुमध्ये धनहीनजीवनम् ॥ १०-१२  
विप्रो वृक्षस्तस्य मूलं च सन्ध्या  
वेदः शाखा धर्मकर्माणि पत्रम् ।  
तस्मान्मूलं यत्नतो रक्षणीयं  
छिन्ने मूले नैव शाखा न पत्रम् ॥ १०-१३  
माता च कमला देवी पिता देवो जनार्दनः ।  
बान्धवा विष्णुभक्ताश्च स्वदेशो भुवनत्रयम् ॥ १०-१४  
एकवृक्षसमारूढा नानावर्णा विहङ्गमाः ।  
प्रभाते दिक्षु दशसु यान्ति का तत्र वेदना ॥ १०-१५  
बुद्धिर्यस्य बलं तस्य निर्बुद्धेश्च कुतो बलम् ।  
वने सिंहो यदोन्मत्तः मशकेन निपातितः ॥ १०-१६  
का चिन्ता मम जीवने यदि हरिर्विश्वम्भरो गीयते  
नो चेदर्भकजीवनाय जननीस्तन्यं कथं निर्ममे ।  
इत्यालोच्य मुहुर्मुहुर्यदुपते लक्ष्मीपते केवलं  
त्वत्पादाम्बुजसेवनेन सततं कालो मया नीयते ॥ १०-१७  
गीर्वाणवाणीषु विशिष्टबुद्धि-  
स्तथापि भाषान्तरलोलुपोऽहम् ।  
यथा सुधायाममरेषु सत्यां  
स्वर्गाङ्गनानामधरासवे रुचिः ॥ १०-१८  
अन्नाद्दशगुणं पिष्टं पिष्टाद्दशगुणं पयः ।  
पयसोऽष्टगुणं मांसां मांसाद्दशगुणं घृतम् ॥ १०-१९  
शोकेन रोगा वर्धन्ते पयसा वर्धते तनुः ।  
घृतेन वर्धते वीर्यं मांसान्मांसं प्रवर्धते ॥ १०-२०  

## ११ 
दातृत्वं प्रियवक्तृत्वं धीरत्वमुचितज्ञता ।  
अभ्यासेन न लभ्यन्ते चत्वारः सहजा गुणाः ॥ ११-०१  
आत्मवर्गं परित्यज्य परवर्गं समाश्रयेत् ।  
स्वयमेव लयं याति यथा राजान्यधर्मतः ॥ ११-०२  
हस्ती स्थूलतनुः स चाङ्कुशवशः किं हस्तिमात्रोऽङ्कुशो  
दीपे प्रज्वलिते प्रणश्यति तमः किं दीपमात्रं तमः ।  
वज्रेणापि हताः पतन्ति गिरयः किं वज्रमात्रं नगा-  
स्तेजो यस्य विराजते स बलवान्स्थूलेषु कः प्रत्ययः ॥ ११-०३  
कलौ दशसहस्राणि हरिस्त्यजति मेदिनीम् ।  
तदर्धं जाह्नवीतोयं तदर्धं ग्रामदेवताः ॥ ११-०४  
गृहासक्तस्य नो विद्या नो दया मांसभोजिनः ।  
द्रव्यलुब्धस्य नो सत्यं स्त्रैणस्य न पवित्रता ॥ ११-०५  
न दुर्जनः साधुदशामुपैति  
बहुप्रकारैरपि शिक्ष्यमाणः ।  
आमूलसिक्तः पयसा घृतेन  
न निम्बवृक्षो मधुरत्वमेति ॥ ११-०६  
अन्तर्गतमलो दुष्टस्तीर्थस्नानशतैरपि ।  
न शुध्यति यथा भाण्डं सुराया दाहितं च सत् ॥ ११-०७  
न वेत्ति यो यस्य गुणप्रकर्षं  
स तं सदा निन्दति नात्र चित्रम् ।  
यथा किराती करिकुम्भलब्धां  
मुक्तां परित्यज्य बिभर्ति गुञ्जाम् ॥ ११-०८  
ये तु संवत्सरं पूर्णं नित्यं मौनेन भुञ्जते ।  
युगकोटिसहस्रं तैः स्वर्गलोके महीयते ॥ ११-०९  
कामक्रोधौ तथा लोभं स्वादुशृङ्गारकौतुके ।  
अतिनिद्रातिसेवे च विद्यार्थी ह्यष्ट वर्जयेत् ॥ ११-१०  
अकृष्टफलमूलानि वनवासरतिः सदा ।  
कुरुतेऽहरहः श्राद्धमृषिर्विप्रः स उच्यते ॥ ११-११  
एकाहारेण सन्तुष्टः षट्कर्मनिरतः सदा ।  
ऋतुकालाभिगामी च स विप्रो द्विज उच्यते ॥ ११-१२  
लौकिके कर्मणि रतः पशूनां परिपालकः ।  
वाणिज्यकृषिकर्मा यः स विप्रो वैश्य उच्यते ॥ ११-१३  
लाक्षादितैलनीलीनां कौसुम्भमधुसर्पिषाम् ।  
विक्रेता मद्यमांसानां स विप्रः शूद्र उच्यते ॥ ११-१४  
परकार्यविहन्ता च दाम्भिकः स्वार्थसाधकः ।  
छली द्वेषी मृदुः क्रूरो विप्रो मार्जार उच्यते ॥ ११-१५  
वापीकूपतडागानामारामसुरवेश्मनाम् ।  
उच्छेदने निराशङ्कः स विप्रो म्लेच्छ उच्यते ॥ ११-१६  
देवद्रव्यं गुरुद्रव्यं परदाराभिमर्शनम् ।  
निर्वाहः सर्वभूतेषु विप्रश्चाण्डाल उच्यते ॥ ११-१७  
देयं भोज्यधनं धनं सुकृतिभिर्नो सञ्चयस्तस्य वै  
श्रीकर्णस्य बलेश्च विक्रमपतेरद्यापि कीर्तिः स्थिता ।  
अस्माकं मधुदानभोगरहितं नाथं चिरात्सञ्चितं  
निर्वाणादिति नैजपादयुगलं धर्षन्त्यहो मक्षिकाः ॥ ११-१८  

## १२ 
सानन्दं सदनं सुतास्तु सुधियः कान्ता प्रियालापिनी  
इच्छापूर्तिधनं स्वयोषिति रतिः स्वाज्ञापराः सेवकाः ।  
आतिथ्यं शिवपूजनं प्रतिदिनं मिष्टान्नपानं गृहे  
साधोः सङ्गमुपासते च सततं धन्यो गृहस्थाश्रमः ॥ १२-०१  
आर्तेषु विप्रेषु दयान्वितश्च  
यच्छ्रद्धया स्वल्पमुपैति दानम् ।  
अनन्तपारमुपैति  राजन्  
यद्दीयते तन्न लभेद्द्विजेभ्यः ॥ १२-०२  
दाक्षिण्यं स्वजने दया परजने शाठ्यं सदा दुर्जने  
प्रीतिः साधुजने स्मयः खलजने विद्वज्जने चार्जवम् ।  
शौर्यं शत्रुजने क्षमा गुरुजने नारीजने धूर्तता  
इत्थं ये पुरुषा कलासु कुशलास्तेष्वेव लोकस्थितिः ॥ १२-०३  
हस्तौ दानविवर्जितौ श्रुतिपुटौ सारस्वतद्रोहिणौ  
नेत्रे साधुविलोकनेन रहिते पादौ न तीर्थं गतौ ।  
अन्यायार्जितवित्तपूर्णमुदरं गर्वेण तुङ्गं शिरो  
रे रे जम्बुक मुञ्च मुञ्च सहसा नीचं सुनिन्द्यं वपुः ॥ १२-०४  
येषां श्रीमद्यशोदासुतपदकमले नास्ति भक्तिर्नराणां  
येषामाभीरकन्याप्रियगुणकथने नानुरक्ता रसज्ञा ।  
येषां श्रीकृष्णलीलाललितरसकथासादरौ नैव कर्णौ  
धिक् तान् धिक् तान् धिगेतान् कथयति सततं कीर्तनस्थो मृदङ्गः ॥ १२-०५  
पत्रं नैव यदा करीलविटपे दोषो वसन्तस्य किं  
नोलूकोऽप्यवलोकते यदि दिवा सूर्यस्य किं दूषणम् ।  
वर्षा नैव पतन्ति चातकमुखे मेघस्य किं दूषणं  
यत्पूर्वं विधिना ललाटलिखितं तन्मार्जितुं कः क्षमः ॥ १२-०६  
सत्सङ्गाद्भवति हि साधुना खलानां  
साधूनां न हि खलसङ्गतः खलत्वम् ।  
आमोदं कुसुमभवं मृदेव धत्ते  
मृद्गन्धं नहि कुसुमानि धारयन्ति ॥ १२-०७  
साधूनां दर्शनं पुण्यं तीर्थभूता हि साधवः ।  
कालेन फलते तीर्थं सद्यः साधुसमागमः ॥ १२-०८  
विप्रास्मिन्नगरे महान्कथय कस्तालद्रुमाणां गणः  
को दाता रजको ददाति वसनं प्रातर्गृहीत्वा निशि ।  
को दक्षः परवित्तदारहरणे सर्वोऽपि दक्षो जनः  
कस्माज्जीवसि हे सखे विषकृमिन्यायेन जीवाम्यहम् ॥ १२-०९  
न विप्रपादोदककर्दमाणि  
न वेदशास्त्रध्वनिगर्जितानि  ।  
स्वाहास्वधाकारविवर्जितानि  
श्मशानतुल्यानि गृहाणि तानि ॥ १२-१०  
सत्यं माता पिता ज्ञानं धर्मो भ्राता दया सखा ।  
शान्तिः पत्नी क्षमा पुत्रः षडेते मम बान्धवाः ॥ १२-११  
अनित्यानि शरीराणि विभवो नैव शाश्वतः ।  
नित्यं सन्निहितो मृत्युः कर्तव्यो धर्मसङ्ग्रहः ॥ १२-१२  
निमन्त्रोत्सवा विप्रा गावो नवतृणोत्सवाः ।  
पत्युत्साहयुता भार्या अहं कृष्णचरणोत्सवः ॥ १२-१३  
मातृवत्परदारेषु परद्रव्येषु लोष्ट्रवत् ।  
आत्मवत्सर्वभूतेषु यः पश्यति स पण्डितः ॥ १२-१४  
धर्मे तत्परता मुखे मधुरता दाने समुत्साहता  
मित्रेऽवञ्चकता गुरौ विनयता चित्तेऽतिमभीरता ।  
आचारे शुचिता गुणे रसिकता शास्त्रेषु विज्ञानता  
रूपे सुन्दरता शिवे भजनता त्वय्यस्ति भो राघव ॥ १२-१५  
काष्ठं कल्पतरुः सुमेरुचलश्चिन्तामणिः प्रस्तरः  
सूर्यास्तीव्रकरः शशी क्षयकरः क्षारो हि वारां निधिः ।  
कामो नष्टतनुर्वलिर्दितिसुतो नित्यं पशुः कामगौ-  
र्नैतांस्ते तुलयामि भो रघुपते कस्योपमा दीयते ॥ १२-१६  
विद्या मित्रं प्रवासे च भार्या मित्रं गृहेषु च ।  
व्याधितस्यौषधं मित्रं धर्मो मित्रं मृतस्य च ॥ १२-१७  
विनयं राजपुत्रेभ्यः पण्डितेभ्यः सुभाषितम् ।  
अनृतं द्यूतकारेभ्यः स्त्रीभ्यः शिक्षेत कैतवम् ॥ १२-१८  
अनालोक्य व्ययं कर्ता अनाथः कलहप्रियः ।  
आतुरः सर्वक्षेत्रेषु नरः शीघ्रं विनश्यति ॥ १२-१९  
नाहारं चिन्तयेत्प्राज्ञो धर्ममेकं हि चिन्तयेत् ।  
आहारो हि मनुष्याणां जन्मना सह जायते ॥ १२-२०  
धनधान्यप्रयोगेषु विद्यासङ्ग्रहणे तथा ।  
आहारे व्यवहारे च त्यक्तलज्जः सुखी भवेत् ॥ १२-२१  
जलबिन्दुनिपातेन क्रमशः पूर्यते घटः ।  
स हेतुः सर्वविद्यानां धर्मस्य च धनस्य च ॥ १२-२२  
वयसः परिणामेऽपि यः खलः खल एव सः ।  
सम्पक्वमपि माधुर्यं नोपयातीन्द्रवारुणम् ॥ १२-२३  

## १३ 
मुहूर्तमपि जीवेच्च नरः शुक्लेन कर्मणा ।  
न कल्पमपि कष्टेन लोकद्वयविरोधिना ॥ १३-०१  
गते शोको न कर्तव्यो भविष्यं नैव चिन्तयेत् ।  
वर्तमानेन कालेन वर्तयन्ति विचक्षणाः ॥ १३-०२  
स्वभावेन हि तुष्यन्ति देवाः सत्पुरुषाः पिता ।  
ज्ञातयः स्नानपानाभ्यां वाक्यदानेन पण्डिताः ॥ १३-०३  
आयुः कर्म च वित्तं च विद्या निधनमेव च ।  
पञ्चैतानि हि सृज्यन्ते गर्भस्थस्यैव देहिनः ॥ १३-०४ (4.1)  
अहो बत विचित्राणि चरितानि महात्मनाम् ।  
लक्ष्मीं तृणाय मन्यन्ते तद्भारेण नमन्ति च ॥ १३-०५  
यस्य स्नेहो भयं तस्य स्नेहो दुःखस्य भाजनम् ।  
स्नेहमूलानि दुःखानि तानि त्यक्त्वा वसेत् सुखम् ॥ १३-०६  
अनागतविधाता च प्रत्युत्पन्नमतिस्तथा ।  
द्वावेतौ सुखमेधेते यद्भविष्यो विनश्यति ॥ १३-०७  
राज्ञि धर्मिणि धर्मिष्ठाः पापे पापाः समे समाः ।  
राजानमनुवर्तन्ते यथा राजा तथा प्रजाः ॥ १३-०८  
जीवन्तं मृतवन्मन्ये देहिनं धर्मवर्जितम् ।  
मृतो धर्मेण संयुक्तो दीर्घजीवी न संशयः  ॥ १३-०९  
धर्मार्थकाममोक्षाणां यस्यैकोऽपि न विद्यते ।  
अजागलस्तनस्येव तस्य जन्म निरर्थकम् ॥ १३-१०  
बन्धाय विषयासङ्गो मुक्त्यै निर्विषयं मनः ।  
मन एव मनुष्याणां कारणं बन्धमोक्षयोः ॥ १३-१२  
देहाभिमाने गलितं ज्ञानेन परमात्मनि ।  
यत्र यत्र मनो याति तत्र तत्र समाधयः ॥ १३-१३  
ईप्सितं मनसः सर्वं कस्य सम्पद्यते सुखम् ।  
दैवायत्तं यतः सर्वं तस्मात्सन्तोषमाश्रयेत् ॥ १३-१४  
यथा धेनुसहस्रेषु वत्सो गच्छति मातरम् ।  
तथा यच्च कृतं कर्म कर्तारमनुगच्छति ॥ १३-१५  
अनवस्थितकार्यस्य न जने न वने सुखम् ।  
जनो दहति संसर्गाद्वनं सङ्गविवर्जनात् ॥ १३-१६  
खनित्वा हि खनित्रेण भूतले वारि विन्दति ।  
तथा गुरुगतां विद्यां शुश्रूषुरधिगच्छति ॥ १३-१७  
कर्मायत्तं फलं पुंसां बुद्धिः कर्मानुसारिणी ।  
तथापि सुधियश्चार्या सुविचार्यैव कुर्वते ॥ १३-१८  
सन्तोषस्त्रिषु कर्तव्यः स्वदारे भोजने धने ।  
त्रिषु चैव न कर्तव्योऽध्ययने जपदानयोः ॥ १३-१९  
एकाक्षरप्रदातारं यो गुरुं नाभिवन्दते ।  
श्वानयोनिशतं गत्वा चाण्डालेष्वभिजायते ॥ १३-२०  
युगान्ते प्रचलेन्मेरुः कल्पान्ते सप्त सागराः ।  
साधवः प्रतिपन्नार्थान्न चलन्ति कदाचन ॥ १३-२१  

## १४ 
पृथिव्यां त्रीणि रत्नानि जलमन्नं सुभाषितम् ।  
मूढैः पाषाणखण्डेषु रत्नसञ्ज्ञा विधीयते ॥ १४-०१  
आत्मापराधवृक्षस्य फलान्येतानि देहिनाम् ।  
दारिद्र्यदुःखरोगाणि बन्धनव्यसनानि च ॥ १४-०२  
पुनर्वित्तं पुनर्मित्रं पुनर्भार्या पुनर्मही ।  
एतत्सर्वं पुनर्लभ्यं न शरीरं पुनः पुनः ॥ १४-०३  
बहूनां चैव सत्त्वानां समवायो रिपुञ्जयः ।  
वर्षाधाराधरो मेघस्तृणैरपि निवार्यते ॥ १४-०४  
जले तैलं खले गुह्यं पात्रे दानं मनागपि ।  
प्राज्ञे शास्त्रं स्वयं याति विस्तारं वस्तुशक्तितः ॥ १४-०५  
धर्माख्याने श्मशाने च रोगिणां या मतिर्भवेत् ।  
सा सर्वदैव तिष्ठेच्चेत्को न मुच्येत बन्धनात् ॥ १४-०६  
उत्पन्नपश्चात्तापस्य बुद्धिर्भवति यादृशी ।  
तादृशी यदि पूर्वं स्यात्कस्य न स्यान्महोदयः ॥ १४-०७  
दाने तपसि शौर्ये वा विज्ञाने विनये नये ।  
विस्मयो नहि कर्तव्यो बहुरत्ना वसुन्धरा ॥ १४-०८  
दूरस्थोऽपि न दूरस्थो यो यस्य मनसि स्थितः ।  
यो यस्य हृदये नास्ति समीपस्थोऽपि दूरतः ॥ १४-०९  
यस्माच्च प्रियमिच्छेत्तु तस्य ब्रूयात्सदा प्रियम् ।  
व्याधो मृगवधं कर्तुं गीतं गायति सुस्वरम् ॥ १४-१०  
अत्यासन्ना विनाशाय दूरस्था न फलप्रदा ।  
सेव्यतां मध्यभावेन राजा वह्निर्गुरुः स्त्रियः ॥ १४-११  
अग्निरापः स्त्रियो मूर्खाः सर्पा राजकुलानि च ।  
नित्यं यत्नेन सेव्यानि सद्यः प्राणहराणि षट् ॥ १४-१२  
स जीवति गुणा यस्य यस्य धर्मः स जीवति ।  
गुणधर्मविहीनस्य जीवितं निष्प्रयोजनम् ॥ १४-१३  
यदीच्छसि वशीकर्तुं जगदेकेन कर्मणा ।  
पुरा पञ्चदशास्येभ्यो गां चरन्ती निवारय ॥ १४-१४  
प्रस्तावसदृशं वाक्यं प्रभावसदृशं प्रियम् ।  
आत्मशक्तिसमं कोपं यो जानाति स पण्डितः ॥ १४-१५  
एक एव पदार्थस्तु त्रिधा भवति वीक्षितः ।  
कुणपं कामिनी मांसं योगिभिः कामिभिः श्वभिः ॥ १४-१६  
सुसिद्धमौषधं धर्मं गृहच्छिद्रं च मैथुनम् ।  
कुभुक्तं कुश्रुतं चैव मतिमान्न प्रकाशयेत् ॥ १४-१७  
तावन्मौनेन नीयन्ते कोकिलैश्चैव वासराः ।  
यावत्सर्वजनानन्ददायिनी वाक्प्रवर्तते ॥ १४-१८  
धर्मं धनं च धान्यं च गुरोर्वचनमौषधम् ।  
सुगृहीतं च कर्तव्यमन्यथा तु न जीवति ॥ १४-१९  
त्यज दुर्जनसंसर्गं भज साधुसमागमम् ।  
कुरु पुण्यमहोरात्रं स्मर नित्यमनित्यतः ॥ १४-२०  

## १५ 
यस्य चित्तं द्रवीभूतं कृपया सर्वजन्तुषु ।  
तस्य ज्ञानेन मोक्षेण किं जटाभस्मलेपनैः ॥ १५-०१  
एकमप्यक्षरं यस्तु गुरुः शिष्यं प्रबोधयेत् ।  
पृथिव्यां नास्ति तद्द्रव्यं यद्दत्त्वा सोऽनृणी भवेत् ॥ १५-०२  
खलानां कण्टकानां च द्विविधैव प्रतिक्रिया ।  
उपानन्मुखभङ्गो वा दूरतो वा विसर्जनम् ॥ १५-०२  
कुचैलिनं दन्तमलोपधारिणं  
बह्वाशिनं निष्ठुरभाषिणं च ।  
सूर्योदये चास्तमिते शयानं  
विमुञ्चति श्रीर्यदि चक्रपाणिः ॥ १५-०४  
त्यजन्ति मित्राणि धनैर्विहीनं  
पुत्राश्च दाराश्च सुहृज्जनाश्च ।  
तमर्थवन्तं पुनराश्रयन्ति  
अर्थो हि लोके मनुष्यस्य बन्धुः ॥ १५-०५  
अन्यायोपार्जितं द्रव्यं दश वर्षाणि तिष्ठति ।  
प्राप्ते चैकादशे वर्षे समूलं तद्विनश्यति ॥ १५-०६  
अयुक्तं स्वामिनो युक्तं युक्तं नीचस्य दूषणम् ।  
अमृतं राहवे मृत्युर्विषं शङ्करभूषणम् ॥ १५-०७  
तद्भोजनं यद्द्विजभुक्तशेषं  
तत्सौहृदं यत्क्रियते परस्मिन् ।  
सा प्राज्ञता या न करोति पापं  
दम्भं विना यः क्रियते स धर्मः ॥ १५-०८  
मणिर्लुण्ठति पादाग्रे काचः शिरसि धार्यते ।  
क्रयविक्रयवेलायां काचः काचो मणिर्मणिः ॥ १५-०९  
अनन्तशास्त्रं बहुलाश्च विद्याः  
स्वल्पश्च कालो बहुविघ्नता च ।  
यत्सारभूतं तदुपासनीयां  
हंसो यथा क्षीरमिवाम्बुमध्यात् ॥ १५-१०  
दूरागतं पथि श्रान्तं वृथा च गृहमागतम् ।  
अनर्चयित्वा यो भुङ्क्ते स वै चाण्डाल उच्यते ॥ १५-११  
पठन्ति चतुरो वेदान्धर्मशास्त्राण्यनेकशः ।  
आत्मानं नैव जानन्ति दर्वी पाकरसं यथा ॥ १५-१२  
धन्या द्विजमयी नौका विपरीता भवार्णवे ।  
तरन्त्यधोगताः सर्वे उपरिष्ठाः पतन्त्यधः ॥ १५-१३  
अयममृतनिधानं नायकोऽप्योषधीनाम्  
अमृतमयशरीरः कान्तियुक्तोऽपि चन्द्रः ।  
भवतिविगतरश्मिर्मण्डलं प्राप्य भानोः  
परसदननिविष्टः को लघुत्वं न याति ॥ १५-१४  
अलिरयं नलिनीदलमध्यगः  
कमलिनीमकरन्दमदालसः ।  
विधिवशात्परदेशमुपागतः  
कुटजपुष्परसं बहु मन्यते ॥ १५-१५  
पीतः क्रुद्धेन तातश्चरणतलहतो वल्लभो येन रोषा  
दाबाल्याद्विप्रवर्यैः स्ववदनविवरे धार्यते वैरिणी मे ।  
गेहं मे छेदयन्ति प्रतिदिवसमुमाकान्तपूजानिमित्तं  
तस्मात्खिन्ना सदाहं द्विजकुलनिलयं नाथ युक्तं त्यजामि ॥ १५-१६  
बन्धनानि खलु सन्ति बहूनि  
प्रेमरज्जुकृतबन्धनमन्यत् ।  
दारुभेदनिपुणोऽपि षडङ्घ्रि-  
र्निष्क्रियो भवति पङ्कजकोशेः ॥ १५-१७  
पतिर्नजहातिलीलाम् उअन्त्रार्पितोमघुग्तनिजहातिचेक्षुः  
क्षीणो पिनत्यजितशीलगुणान्कुलीनः ॥ १५-१८  
उर्व्यां कोऽपि महीधरो लघुतरो दोर्भ्यां धृतो  
लीलया तेन त्वं दिवि भूतले च सततं गोवर्धनो गीयसे ।  
त्वां त्रैलोक्यधरं वहामि कुचयोरग्रे न तद्गण्यते  
किं वा केशव भाषणेन बहुना पुण्यैर्यशो लभ्यते ॥ १५-१९  

## १६ 
न ध्यातं पदमीश्वरस्य विधिवत्संसारविच्छित्तये  
स्वर्गद्वारकपाटपाटनपटुर्धर्मोऽपि नोपार्जितः ।  
नारीपीनपयोधरोरुयुगला स्वप्नेऽपि नालिङ्गितं  
मातुः केवलमेव यौवनवनच्छेदे कुठारा वयम् ॥ १६-०१  
जल्पन्ति सार्धमन्येन पश्यन्त्यन्यं सविभ्रमाः ।  
हृदये चिन्तयन्त्यन्यं न स्त्रीणामेकतो रतिः ॥ १६-०२  
यो मोहान्मन्यते मूढो रक्तेयं मयि कामिनी ।  
स तस्या वशगो भूत्वा नृत्येत् क्रीडाशकुन्तवत् ॥ १६-०३  
कोऽर्थान्प्राप्य न गर्वितो विषयिणः कस्यापदोऽस्तं गताः  
स्त्रीभिः कस्य न खण्डितं भुवि मनः को नाम राजप्रियः ।  
कः कालस्य न गोचरत्वमगमत् कोऽर्थी गतो गौरवं  
को वा दुर्जनदुर्गमेषु पतितः क्षेमेण यातः पथि ॥ १६-०४  
न निर्मितो न चैव न दृष्टपूर्वो  
न श्रूयते हेममयः कुरङ्गः ।  
तथाऽपि तृष्णा रघुनन्दनस्य  
विनाशकाले विपरीतबुद्धिः ॥ १६-०५  
गुणैरुत्तमतां याति नोच्चैरासनसंस्थिताः ।  
प्रासादशिखरस्थोऽपि काकः किं गरुडायते ॥ १६-०६  
गुणाः सर्वत्र पूज्यन्ते न महत्योऽपि सम्पदः ।  
पूर्णेन्दुः किं तथा वन्द्यो निष्कलङ्को यथा कृशः ॥ १६-०७  
परैरुक्तगुणो यस्तु निर्गुणोऽपि गुणी भवेत् ।  
इन्द्रोऽपि लघुतां याति स्वयं प्रख्यापितैर्गुणैः ॥ १६-०८  
विवेकिनमनुप्राप्ता गुणा यान्ति मनोज्ञताम् ।  
सुतरां रत्नमाभाति चामीकरनियोजितम् ॥ १६-०९  
गुणैः सर्वज्ञतुल्योऽपि सीदत्येको निराश्रयः ।  
अनर्घ्यमपि माणिक्यं हेमाश्रयमपेक्षते ॥ १६-१०  
अतिक्लेशेन यद्द्रव्यमतिलोभेन यत्सुखम् ।  
शत्रूणां प्रणिपातेन ते ह्यर्था मा भवन्तु मे ॥ १६-११  
किं तया क्रियते लक्ष्म्या या वधूरिव केवला ।  
या तु वेश्येव सामान्या पथिकैरपि भुज्यते ॥ १६-१२  
धनेषु जीवितव्येषु स्त्रीषु चाहारकर्मसु ।  
अतृप्ताः प्राणिनः सर्वे याता यास्यन्ति यान्ति च ॥ १६-१३  
प्रियवाक्यप्रदानेन सर्वे तुष्यन्ति जन्तवः ।  
तस्मात्तदेव वक्तव्यं वचने का दरिद्रता ॥ १६-१३  
क्षीयन्ते सर्वदानानि यज्ञहोमबलिक्रियाः ।  
न क्षीयते पात्रदानमभयं सर्वदेहिनाम् ॥ १६-१४  
तृणं लघु तृणात्तूलं तूलादपि च याचकः ।  
वायुना किं न नीतोऽसौ मामयं याचयिष्यति ॥ १६-१५  
वरं प्राणपरित्यागो मानभङ्गेन जीवनात् ।  
प्राणत्यागे क्षणं दुःखं मानभङ्गे दिने दिने ॥ १६-१५  
संसारविषवृक्षस्य द्वे फलेऽमृतोपमे ।  
सुभाषितं च सुस्वादु सङ्गतिः सज्जने जने ॥ १६-१८  
जन्म जन्म यदभ्यस्तं दानमध्ययनं तपः ।  
तेनैवाभ्यासयोगेन देही चाभ्यस्यते पुनः ॥ १६-१९  
पुस्तकस्था तु या विद्या परहस्तगतं धनं ।  
कार्यकाले समुत्पन्ने न सा विद्या न तद्धनम् ॥ १६-२०  

## १७ 
पुस्तकप्रत्ययाधीतं नाधीतं गुरुसन्निधौ ।  
सभामध्ये न शोभन्ते जारगर्भा इव स्त्रियः ॥ १७-०१  
कृते प्रतिकृतिं कुर्याद्धिंसने प्रतिहिंसनम् ।  
तत्र दोषो न पतति दुष्टे दुष्टं समाचरेत् ॥ १७-०२  
यद्दूरं यद्दुराराध्यं यच्च दूरे व्यवस्थितम् ।  
तत्सर्वं तपसा साध्यं तपो हि दुरतिक्रमम् ॥ १७-०३  
लोभश्चेदगुणेन किं पिशुनता यद्यस्ति किं पातकैः  
सत्यं चेत्तपसा च किं शुचि मनो यद्यस्ति तीर्थेन किम् ।  
सौजन्यं यदि किं गुणैः सुमहिमा यद्यस्ति किं मण्डनैः  
सद्विद्या यदि किं धनैरपयशो यद्यस्ति किं मृत्युना ॥ १७-०४  
पिता रत्नाकरो यस्य लक्ष्मीर्यस्य सहोदरा ।  
शङ्खो भिक्षाटनं कुर्यान्न दत्तमुपतिष्ठते ॥ १७-०५  
अशक्तस्तु भवेत्साधुर्ब्रह्मचारी वा निर्धनः ।  
व्याधितो देवभक्तश्च वृद्धा नारी पतिव्रता ॥ १७-०६  
नान्नोदकसमं दानं न तिथिर्द्वादशी समा ।  
न गायत्र्याः परो मन्त्रो न मातुर्दैवतं परम् ॥ १७-०७  
तक्षकस्य विषं दन्ते मक्षिकायास्तु मस्तके ।  
वृश्चिकस्य विषं पुच्छे सर्वाङ्गे दुर्जने विषम् ॥ १७-०८  
पत्युराज्ञां विना नारी ह्युपोष्य व्रतचारिणी ।  
आयुष्यं हरते भर्तुः सा नारी नरकं व्रजेत् ॥ १७-०९  
न दानैः शुध्यते नारी नोपवासशतैरपि ।  
न तीर्थसेवया तद्वद्भर्तुः पदोदकैर्यथा ॥ १७-१०  
पादशेषं पीतशेषं सन्ध्याशेषं तथैव च ।  
श्वानमूत्रसमं तोयं पीत्वा चान्द्रायणं चरेत् ॥ १७-११  
दानेन पाणिर्न तु कङ्कणेन  
स्नानेन शुद्धिर्न तु चन्दनेन ।  
मानेन तृप्तिर्न तु भोजनेन  
ज्ञानेन मुक्तिर्न तु मुण्डनेन ॥ १७-१२  
नापितस्य गृहे क्षौरं पाषाणे गन्धलेपनम् ।  
आत्मरूपं जले पश्यन् शक्रस्यापि श्रियं हरेत् ॥ १७-१३  
सद्यः प्रज्ञाहरा तुण्डी सद्यः प्रज्ञाकरी वचा ।  
सद्यः शक्तिहरा नारी सद्यः शक्तिकरं पयः ॥ १७-१४  
परोपकरणं येषां जागर्ति हृदये सताम् ।  
नश्यन्ति विपदस्तेषां सम्पदः स्युः पदे पदे ॥ १७-१५  
यदि रामा यदि च रमा यदि तनयो विनयगुणोपेतः ।  
तनये तनयोत्पत्तिः सुरवरनगरे किमाधिक्यम् ॥ १७-१६  
आहारनिद्राभयमैथुनानि  
समानि चैतानि नृणां पशूनाम् ।  
ज्ञानं नराणामधिको विशेषो  
ज्ञानेन हीनाः पशुभिः समानाः ॥ १७-१७  
दानार्थिनो मधुकरा यदि कर्णतालैर्दूरीकृताः  
दूरीकृताः करिवरेण मदान्धबुद्ध्या ।  
तस्यैव गण्डयुग्ममण्डनहानिरेषा  
भृङ्गाः पुनर्विकचपद्मवने वसन्ति ॥ १७-१८  
राजा वेश्या यमश्चाग्निस्तस्करो बालयाचकौ ।  
परदुःखं न जानन्ति अष्टमो ग्रामकण्टकः ॥ १७-१९  
अधः पश्यसि किं बाले पतितं तव किं भुवि ।  
रे रे मूर्ख न जानासि गतं तारुण्यमौक्तिकम् ॥ १७-२०  
व्यालाश्रयापि विकलापि सकण्टकापि  
वक्रापि पङ्किलभवापि दुरासदापि ।  
गन्धेन बन्धुरसि केतकि सर्वजन्ता  
रेको गुणः खलु निहन्ति समस्तदोषान् ॥ १७-२१  