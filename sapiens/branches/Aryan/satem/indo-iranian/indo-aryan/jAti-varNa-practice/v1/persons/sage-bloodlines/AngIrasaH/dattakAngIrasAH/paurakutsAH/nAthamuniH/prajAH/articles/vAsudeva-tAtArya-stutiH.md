+++
title = "वासुदेव-तातार्य-स्तुतिः"
+++

नावल्-पाक्कं-वासुदेव-तातार्यः। १६६२-।

श्रीः  
गुरुगुणपीयूषम्  
(श्री उ वे कूत्तप्पाक्कं सौम्यनारायणाचार्य स्वामि)  

1. आभिजात्यम् यस्योद्भूतिर् 

उरु-क्रम-प्रणिहित-स्वान्तान्ववाये परे  
श्रीमन्-नाथमुनीन्द्र-यामुन-यमि--श्रीशैल-पूर्णाण्णयैः ।  
मान्यैर्वैष्णव-सञ्चयेन **घटिते** मोक्ष-श्रियं **दित्सुभिः**  
**तप्तेभ्यो** भव-पद्धतौ गुरुवरं श्रीवासुदेवं भजे ॥

2. अनूचानत्वम्

स्वाध्यायं यद्-अधीतिर् अग्र-जननान् व्रात्यत्वतस् **त्रायते**   
शूद्रैस् तौल्यम् अनादरे य इतर-व्यासङ्गिनां **प्रापयेत्** ।  
कैशोरे स्व-पितुर् दृढं सनियमं यो **ऽध्यैत** तन्द्रां विना  
**धत्तेऽध्यापयति** श्रितान् गुरवरं श्रीवासुदेवं श्रये।

3. कर्मठत्वम्

श्रौतानि स्मृति-चोदितानि भगवच्-छास्त्रोदितान्य् अन्वहं  
कर्माणीश्वर-तोषणानि समये, शिष्टे हरौ कर्तृतां   
शेषत्वं निजम् **आकलय्य** विशदं **कुर्वन्** तथा **कारयन्**  
शिष्यैर् यस् **तुदते** कलिं गुरुवरं श्रीवासुदेवं भजे ॥

4. वेदान्त श्रवणौपयिकशास्त्रान्तरज्ञानम् 

नूत्न-प्रत्न-कृतीर् गभीर-जटिलाः नैयायिकानां तथा  
काणाद-ग्रथितानि काव्य-सरणिं मातामहात् कौमुदीम्।  
भाट्टं यावद् अपेक्षितं सुनिपुणं **शुश्रूषया** सादरं  
यो जग्राह युवाऽचलो गुरुवरं श्रीवासुदेवं भजे ॥

5. वेदान्तश्रीः

अय्या-स्वामि-पदारविन्द-युगलं भक्त्या **विनम्रश् श्रितः**  
श्रीनारायण-तात-देशिक-वपुस्-संबन्ध-भूम्ना **ऽऽदृतः।**  
**सेवाधीति-चरित्र-तोषित**-गुरुश् शारीरकं योऽध्यगात्  
**निक्षिप्तात्म-भरो** हरौ गुरुवरं श्रीवासुदेवं भजे ॥

6. द्राविडवेदरसास्वादनम् 

शुद्धोद्दाम-रमा-धवाङ्घ्रि-कमल-प्रेमानुभावोद्गत-  
स्निग्ध-द्राविड-भारती-रस-सरस्-**सञ्चार-हेवाकिनम्।**  
गोदायास् सुर-सूरिणां कलि-मल-**प्रध्वंसकानां** निज-  
**व्याहारैर्** अखिलोचितैर् गुरुवरं श्रीवासुदेवं **श्रये** ॥

7. विद्वत्सभासु भागवहनम्

श्रीभाष्यं सकलं सभासु विदुषां ज्ञानाधिकानां सतां  
**संश्राव्य** स्फुटम् आत्मनश् श्रम-धियौ दोषज्ञ-मात्रोहिते ।  
**प्रत्याय्याऽनुपमं** यशस् स-वयसाम् **ईर्ष्यावहं प्राप्य**  
यो निर्दर्पो बहु **राजते** गुरुवरं श्रीवासुदेवं श्रये॥

8. पाठनपाटवम्

मन्दान् **ग्राहयते** दुर्-ऊह-**गतिकान्** ग्रन्थान् विनैव क्लमं  
नाना-दार्शनिकान् चिरन्तन-नवान् निर्व्याज-कारुण्यतः ।  
प्रायस् संशय एव **नोदयति** नो, **वार्येत** वाऽक्लेशतः  
नाऽऽनृण्यं **व्रजितुं क्षमा**, गुरुम् इमं श्रीवासुदेवं श्रये ॥

9. सद्-उपन्यासैः लौकिकोद्धारणम् 

अज्ञानाद् अथ वा धनार्जन-रुचेस् संस्कार-लोपाद् अहो  
दुस्-सङ्गेन सतां **सृतेर्** गुरु-तति-**प्रज्ञापितायाः** परम् ।  
**निर्यातान् अनुतापिनः** पुनर् इमां सद्-वाङ्-मुखैः **प्रापयन्**  
श्रेयो यः **कुरुते** ध्रुवं गुरु-वरं श्रीवासुदेवं श्रये ॥

10. सौशील्यातिशयः

स्फीतां भीतिम् उरु-त्रपां **विदधती** वाचं **निरुध्य** क्षितिम्  
**प्रेक्ष्याङ्गेषु** च वेपथुं मृदु-धियां सान्निध्यम् **उत्कालयेत्** ।  
विद्वत्तेति तु सापवादम् अमुके सौशील्य-पौष्कल्यतः  
**सर्वोपेयम्** अतोऽभिया गुरु-वरं श्रीवासुदेवं **श्रये** ॥
