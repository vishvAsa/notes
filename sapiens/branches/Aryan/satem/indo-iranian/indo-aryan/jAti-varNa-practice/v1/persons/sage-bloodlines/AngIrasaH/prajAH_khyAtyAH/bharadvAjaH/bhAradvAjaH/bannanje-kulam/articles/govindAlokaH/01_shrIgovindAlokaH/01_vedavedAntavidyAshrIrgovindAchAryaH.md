+++
title = "०१ वेदवेदान्तविद्याश्रीर्गोविन्दाचार्यः"

+++
प्रो.श्रीनिवास वरखेडि


वेदवेदान्तविद्याश्रीः यं श्रिता साश्रयाऽभवत्।    
माध्वीर्गाः सम्पालयन्तं गोविन्दं तं नमाम्यहम् ॥ १॥  
माध्वग्रन्थान् असंस्पृष्टान् मूलतालपुटीकृतान्।   
प्रकटय्य करैः स्वीयैः शोधयामास सन्मतिः॥ २॥  
मन्त्रेषु रुद्रविषयेषु हरेः सुगाथा   
शास्त्रेषु मूढगहनेषु सुखं विहारः।   
काव्येषु कोमलगतिः सरसा च टीका    
विद्यासु निश्चलमतिः विशदा च दृष्टिः॥३॥   
पाण्डित्ये च कवित्वे च टीकायामनुसर्जने।   
गोविन्दार्यसमो नास्ति भाषयोरुभयोरपि॥ ४॥  
आचार्यवचसां व्याख्या श्रद्धया युक्तिभिः कृता।   
दिवारात्रं च तपसा ह्याचार्यत्वं निरूपितम्॥ ५॥   
छन्दस्सु देवभारत्यां भाषायामपि विस्तृतम्।   
वाङ्मयं विरचय्याथ कृतवान् लोकसंग्रहम्॥ ६॥   
लिकुचान्वयसत्वांशः श्रीमध्वाध्वनि दीक्षितः।    
पुनरेव जनिं प्राप्य सर्वमूलं पपाठ ह ॥ ७॥  
शताधिकनिबन्धैर्वा व्याख्यानानां सहस्रकैः।    
गीतानामयुतेनापि यशसा लोकविश्रुतः॥ ८॥  
बन्नञ्जेत्यभिधानेन स्वाचार्योपाधिना श्रुतः।   
विद्यावाचस्पतिरसौ पद्मश्रीबिरुदांकितः॥ ९॥   
आजीवनं तपश्चीर्णं वाङ्मयं यज्ञसंज्ञितम्।    
मध्वेशस्य प्रसादेन कृतार्थोऽभून्महायशाः॥१०॥  

[[2]]
