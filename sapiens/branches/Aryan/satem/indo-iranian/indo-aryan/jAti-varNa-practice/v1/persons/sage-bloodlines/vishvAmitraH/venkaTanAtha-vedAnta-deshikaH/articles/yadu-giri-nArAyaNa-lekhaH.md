+++
title = "यदुगिरि-नारायण-लेखः"

+++

## प्रसिद्धिः
विशिष्टाद्वैतसम्प्रदाये सर्वपूर्वोत्तराचार्येभ्यः अस्य निरतिशयवैभवम् ।  
वेङ्कटनाथार्यः वेङ्कटेशः इति जन्मनाम्ना कीर्तितो ऽसौ  
पर-पक्ष-निरास-पूर्वक-सिद्धान्त-स्थापक--  
बहु-प्रबन्ध-निर्माणालङ्कर्मीणत्वात्  
साक्षात् श्रीरङ्गनाथेनैव दत्त-वेदान्ताचार्य-बिरुदः  
इति प्रसिद्धिः ।  
तदा ऽरभ्य वेदान्त-देशिकः निगमान्त-गुरुः इत्यादि-नामभिर् एष व्यपादिश्यत ।  
उक्तं चैतत् स्वयम् एव अधिकरण-सारावलेः आदौ  

> 'विश्वस्मिन् नामरूपाण्य् अनुविहिततया तेन देयेन दत्तां  
> वेदान्ताचार्यसञ्ज्ञाम् अवहित-बहुवित् सार्थम् अन्वर्थयामि' इति ।  

तथा सङ्कल्पसूर्योदयनाटके प्रस्तावनायां 

> 'विंशत्यब्दे बहुश्रुत-नाना-विध-विद्यः  
त्रिंशद्वारं श्रावित-शारीरक-भाष्यः' 

इति स्वयमेव कीर्तनात् विंशतिवर्षमिते वयस्य् एव  
सर्वविद्यावैशारद्यं प्रापुषो ऽमुष्य आचार्य-तल्लजस्य  
जीवित-काले त्रिंशद्-वारं श्रीभाष्य-प्रवचनं च शिष्येभ्यः कृतम् इति  
महतीयं असाधारणी प्रतिष्ठा ।  

**कवितार्किकसिंह** इति **सर्वतन्त्रस्वतन्त्र** इति च  
समानकालिकैः विद्वद्वरैः सादरं बिरुद-प्रदानेन एष समभाव्यत ।

## जन्म
काञ्च्याः समीपे तूप्पिल्-नाम्नि अग्रहारे लब्धजन्मनोऽस्य जीवनकालः (क्रिस्तः) १२६८ प्रभृति १३६९ पर्यन्त इति चारित्रकाः ।  
वैश्वामित्रवंशे लब्धजनुषोऽस्य पितामहः पुण्डरीकाक्ष-यज्वा,  
पितरौ च अनन्तार्य-तोतारम्ब-नामकौ ।  

## शिक्षा
श्रुतप्रकाशिका-कर्तुः श्रीसुदर्शन-भट्टारकस्य सब्रह्मचारितया व्यपदिष्टात्  
वात्स्य-वरदाचार्य-शिष्येषु अग्रगण्यात्  
श्रीमद्-आत्रेय-रामानुजार्यात्  
स्वमातुलाद् एव  
सर्वविद्याधिगमः ।  

अस्य शिष्याः आद्य-ब्रह्मतन्त्रमुनीन्द्र-प्रभृतयः परश्शतम् ।
विद्यारण्य-मुनि अक्षोभ्य-मुनि-प्रभृतयोऽस्य सम-सामयिकाः  
भिन्नमतस्थाः प्रसिद्ध-विद्धांसः ।  

काञ्च्याम् एव स्व-प्रथम-वयसि सिद्धान्त-प्रवर्तकतया स्थितोऽयं  
श्रीरङ्ग-क्षेत्र-श्रियो ऽभिवृद्धिम् अपेक्ष्य  
तत्रत्यैः परम-भागवतैर् आहूतः  
तत्र गत्वा लम्भितोद्दामभूमा  
संस्कृत-द्राविड-वेदान्त-प्रवचनैक-परायणः  
वादाहवेषु परान् प्रत्याचक्षाणश् च  
आदेहपातम् उवासेति निश्चप्रचम् ।

## ग्रन्थाः
श्रीभाष्यकारैः भगवद्-रामानुजार्यैः  
निर्विशेषाद्वैत-मतोपरि प्रतिपादितानां दूषणानां विस्तरणार्थं  
वाद-ग्रन्थ-रूपेण प्रवर्तिता शतदूषणी कृतिः  
आचार्य-प्रतिभायाः पताका भवति ।  

विशिष्टाद्वैत-सिद्धान्त-सर्वस्वम् इति सम्भावनीयो ग्रन्थः  
तत्त्व-मुक्ता-कलापाख्यः स्रग्धरा-वृत्तमय-श्लोक-पञ्चशती-समुद्भासितः  
स्वेनैव सर्वार्थसिद्धि-नामक-व्याख्यया परिष्कृतः  
श्रीवैष्णवैः विद्वद्भिः कण्ठे धार्यम् अमूल्यम् आभरणम् । 

एकस्याम् एव रात्रौ श्रीरङ्गनाथ-पादुकाम् उद्दिश्य  
निर्मितं विविधालङ्कार-वैचित्री-बन्धुरं  
पादुका-सहस्राभिध-स्तोत्रं  
भावुकानां सुधास्वादवत् अमन्दानन्द-सन्धायकम् ।  

एवम् अस्य द्रविडभाषामया गाथा-प्रबन्धा अपि बहवः  
उभयभाषयोः समं प्रौढिमानम् आविष्कुर्वन्ति ।

> 'कर्मावलम्बकाः केचित्  
केचित् ज्ञानावलम्बकाः ।  
वयं तु हरिदासानां  
पादरक्षावलम्बकाः' ।

इति श्लोकेन तान् सद्यः प्रत्युत्तरयतः  
स्वविनय-प्रदर्शन-काष्ठा हि परम-विस्मयनीया ।  

एतदीयं यादवाभ्युदय-महाकाव्यं श्रीमद्-अप्पयदीक्षितेन आलङ्कारिक-मूर्धन्येन व्याख्यातम्  
इत्यत एव तत्-काव्यवैभवं सुगमम् । 

एवं काव्य-नाटकविभागे, स्तोत्र-विभागे, व्याख्या-विभागे, द्रविड-सम्म्प्रदाय-विभागे च  
शताधिकान् प्रबन्धान् प्रणीतवतोऽस्य महागुरोः प्रसिद्धाः कतिपयग्रन्था इह नामतो निर्दिश्यन्ते ।

काव्यविभागेः- यादवाभ्युदयः, हंससन्देशः, सुभाषितनीवी, सङ्कल्प-सूर्योदय-नाटकम् इत्याद्याः ।

शास्त्रविभागेः- शतदूषणी, तत्त्वमुक्ताकलापः सर्वार्थसिद्धिसहितः, न्यायपरिशुद्धिः, न्यायसिद्धाञ्जनम्, सेश्वरमीमांसा, अधिकरणसारावलिः, मीमांसापादुका इत्याद्याः ।

व्याख्यानविभागेः- गीताभाष्य-तात्पर्यचन्द्रिका, तत्त्वटीका, ईशावास्यभाष्यम्, स्तोत्र-रत्न-भाष्यम्, गद्य-त्रय-भाष्यम् इत्याद्याः ।

स्तोत्रविभागेः- पादुका-सहस्रम्, दया-शतकम्, अच्युत-शतकम्,यतिराज-सप्ततिः, अभीति-स्तवः, हयग्रीव-स्तोत्रम्, गरुड-पञ्चाशत् सव्याख्य-न्यास-विंशतिः इत्याद्याः । 

द्रविड-सम्प्रदाय-विभागेः- सम्प्रदाय-परिशुद्धिः, अभय-प्रदान-सारः, परमतभङ्गः, मुनि-वाहन-भोगम्, अधिकार-सङ्ग्रहः, परम-पद-सोपानम्, अमृतास्वादिनी, विरोध-परिहारः इत्याद्याः ।

