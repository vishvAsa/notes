+++
title = "गद्य-त्रय-यदुगिरि-प्रस्तावात्"

+++

## जन्म
एते च भाष्यकाराः भगवद्रामानुजाचार्याः  
तमिल्नाडु-प्रान्तीये श्रीमति भूत-पुरी-नाम्न्य् अग्रहारे कृतावताराः ।  
'श्रीपेरुम्बुदूर्' इति द्राविडभाषानाम ।  
क्रिस्ताब्दः १०१७ तः, ११३७ पर्यन्तः एषां जीवितकालः  
इति गुरुपरम्परा-वैभवाद् अवगम्यते ।

> 'चैत्रा(मेषा)र्द्रासम्भवं, विष्णोः  
दर्शन-स्थापनोत्सुकम् ।  
तुण्डीरमण्डले शेष-  
मूर्तिं रामानुजं भजे' ॥ 

इति च जन्मादि-विषयकः श्लोकः ।  
आदिशेषावतार-रूपा एते हारीत-गोत्र-लब्ध-जन्मानः ।  
तात-पादा एतेषां केशव-सोमयाजि-नामानः ।  
प्रख्यातं वंश-नामापि आसूरीति ।  

एतेषां मातृ-भावेन पुण्यवती कान्तिमती-नाम्नी ।  
भूदेवीत्य् अपि +एनां जनाः व्यवहरन्ति स्म ।  
एषा शठमर्षण-गोत्रसम्भवस्य श्रीमन्-नाथ-मुनि-वंश्यस्य श्रीशैल-पूर्णाख्यस्य गुरोः सोदरी ।  
तद्वंशीयाः 'ताताचार्य'-सञ्ज्ञया लोके व्यवह्रियमाणाः विलसन्ति ।  
अभिजन-माता-पितृ-वर्णन-परोऽयं श्लोकः

> 'श्रीमन्-महा-भूत-पुरे  
श्रीमत्-केशव-यज्वनः ।  
कान्तिमत्यां प्रसूताय  
यतिराजाय मङ्गलम्' ॥

इति ।

वडुक-नम्बीति प्रसिद्धानां श्रीमताम् आन्ध्र-पूर्ण-नाम्नाम् आचार्याणां श्लोकेन

> 'कान्तिमती-सुकुमार-कुमारं  
केशव-सिंह-किशोरम् उदारम् ।
रामानुजम् अहि-राड्-अवतारं  
मूकान्धान् अपि मोक्षयितारम्' ॥

इत्यनेन सर्वं स्फुटीकृतम् ।  

## आचार्यः
एतेषामाचार्याः पेरिय-नम्बीति व्यवह्रियमाणाः महा-पूर्णार्याः ।  
प्राचार्याश् च - परम-योगिनो नाथ-(नाद)-मुनि-नाम्नो गुरोः पौत्राः भगवद्-यामुन-मुनयः, द्रमिड-भाषायाम् आलवन्दार् इति प्रसिद्धाः ।  

स्तुताश् च मुक्तक-श्लोकेन तच्-छिष्यैः यामुनार्यैः एतैः नाथमुनयः

> 'नमोऽचिन्त्याद्भुताक्लिष्ट-  
ज्ञान-वैराग्य-राशये ।  
नाथाय मुनये ऽगाध-  
भगवद्-भक्ति-सिन्धवे' ॥ 

इति ।

भगवद्रामानुजार्याश् च

> यत्-पदाम्भो-रुह-ध्यान-  
विध्वस्ताशेष-कल्मषः ।
+++(अफल्गु-)+++वस्तुताम् उपयातोऽहं  
यामुनेयं नमामि तम् ॥

इति गीताभाष्यारम्भे स्वगुरून् यामुनार्यान् नमस्कृतवन्तः ।  

## कृतिः
भगवद्-रामानुजार्याणाम् आन्तरङ्गिक-तत्त्वार्थोपदेष्टारः  
काञ्ची-पूर्ण-नामानः 'तिरुक्-कच्चि-नम्बिकल्' इति द्राविडभाषायां प्रसिद्धाः ।  
आन्ध्र-पूर्णानां श्लोकेनैव श्रीभगवद्-रामानुज-सिद्धान्त-सारसङ्ग्रहः कृतो दृश्यते

> गुण-गुणिनोर् भेदः किल  
नित्यश् चिद्-अचिद्-द्वय-पर-भेदः सत्यः ।  
तद्-द्वय-देहो हरिर् इति  
सत्यं पश्य विशिष्टाद्वैतं तत्त्वम् ॥ 

इति । एतैः अनुगृहीताः ग्रन्थाश्च

- १. श्रीभाष्यम् 
- २. गीताभाष्यम्, 
- ३. वेदान्तदीपः, 
- ४. वेदान्तसारः 
- ५. वेदार्थसङ्ग्रहः, 
- ६. शरणागतिगद्यम्, 
- ७. श्रीरङ्गगद्यम्, 
- ८. वैकुण्ठगद्यम्, 
- ९. नित्यग्रन्थः, (भगवदाराधनप्रतिपादकः इति) 

आहत्य नव ग्रन्थाः ।  
