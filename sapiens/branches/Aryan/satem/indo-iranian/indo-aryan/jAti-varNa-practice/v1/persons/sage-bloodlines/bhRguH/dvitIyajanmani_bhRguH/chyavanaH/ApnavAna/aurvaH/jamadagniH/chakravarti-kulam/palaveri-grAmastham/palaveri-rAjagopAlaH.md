+++
title = "पलवेरि-राजगोपालः"
+++

{{< figure src="../images/paLHaveri-chakravarti-rAjagopAlAchAryaH.jpg" title="" class="thumbnail">}}


सारसारज्ञः पलवेरि-चक्रवर्ति-राजगोपालाचार्यः।  
१९२५-०९-१७ - २०१०?? ।  
पूर्वफाल्गुन्याम् प्रायेण जातः। 

विद्वद्-ग्रामे विद्वत्-कुले विद्वत्-पुत्रः।  
बाल्य एव तत्-पिता दिवं गतः, येन घनपाठिकुले जातस्यास्य वेदध्ययनं न सम्पन्नम्।  
अग्रजो वेदाध्ययन-सम्पन्नोऽपि  
परिवारभरणार्थं पाचको जातः।  

## शिक्षा
पितृवियोगात् पूर्वजवद् वेदाध्ययनं, द्राविडगाथाकण्ठस्थीकरणं च न प्राप। 

इञ्जिमेडूद्भवो अहोबिल-मठाधिपतिस् तच्-छिक्षकः श्रीवैष्णव-रहस्य-ग्रन्थादि--कृति-चतुष्टये।  
७ वर्षाणि, नित्यम् असकृत् पाठ्यते स्म।  
आदौ ०.५ वर्षं यावद् आह्निक-कालक्षेपेन सह तदीयानुष्ठान-परत्व-परीक्षा।  
ततो नित्यम् अभिगमनेज्ययोर् मध्ये १ घण्टां यावत् पाठ्यते स्म,  
ततः स्वाध्यायकाले ३-वादनाद् आरभ्य सन्ध्यां यावत्।  
एवम् ६.५ वर्षेषु ग्रन्थ-चतुष्टयम् (रहस्यत्रय-सारः, गीता-भाष्यम्, श्रीभाष्यम्, भगवद्-विषयः) अधीतम्। 

तिरुपताव् अप्य् अध्यापितः।  

रहस्य-त्रय-सार-व्याख्या-रचने सः, गृहस्थौ द्वौ च साहाय्यार्थं नियुक्तौ।  
एसां सार-सार-ज्ञा इति संज्ञा।  
ते विशिष्य पुनः पाठिता वर्षं यावत्।  
तदीय-पाठ-लेखाभिर् अनेन लिखिताभिर् एव  
सारबोधिनी नाम ग्रन्थो ऽजायत ।  
अत्र ग्रन्थ-लिपिः प्रयुक्ता।  
तदाचार्यो वृद्धो दृष्टि-शक्ति-विरहः।  
प्रकाशक-विपणीं गत्वा  
प्रतिसप्ताहं ७ पृष्ठानि प्रकाशयति स्म।  
ततो वेगं वर्धयितुं मठेन स्वीयं मुद्रणयन्त्रं क्रीतम्।  
श्रमेण तत्प्रयोगो ज्ञातो ऽनेन।  
अपेक्षितानि ग्रन्थाक्षरमुद्राः पुनः पुनश् चॆन्नै-नगरं गत्वा क्रीताः।  
प्रतिपृष्ठम् अक्षराणि योजितानि।  
तावता इञ्जिमेडूद्भवः परमपदं गतः।  
प्रकाशनात् परम् प्रति पृष्ठम् अग्रिम-मठादीशाय दर्श्यते स्म।  
स च यथापेक्षं परिष्करोति स्म।  
क्वचित् परिष्कारे पद-योजने जाते बहुषु मुद्रण-फलकेष्व् अक्षर-विन्यासः पुनः कार्यो जायते स्म।  
तथापि श्रमेण, बहु जागरूकतया च तत् साधितम् - प्रतिसप्ताहं १० पृष्ठानीति मुद्रण-वेगो वर्धितः। 

तॆलुगु-लिपि-ग्रन्थान् एव विश्वसीति स्म,  
ग्रन्थलिपिम् अपि जानाति स्म!   
शालाध्यापनवृत्तौ नियुक्तेः परम् एव द्राविड-लिप्य्-अभ्यासं चकार।  


## गृहस्थाश्रम-प्रवेशः
द्वे भगिन्यौ विधवे।  
तयोर् भरणाय विवाहं निराकरोत्।  
अन्ततः ३५-तमे वयस्य् अग्रजस्य वाङ्-नियमन-भिया ऽऽग्रहेण विवाहः कारितः।  
तत्-श्वशुर आदौ स्वकन्यां सर्वकार-शाल-शिक्षकाय दित्सति स्म -  
किञ्च, कृपणोऽपि विद्वान् अहोबिलमठपति-शिष्यो वर्तत इति श्रुत्वा  
तम् एवाचिनोत्। 

५०-तमे वर्षे पुत्रो (लक्ष्मीनरसिंहाख्यो बालाज्य्-अपर-नामधेयो) ऽजायत, ततः पूर्वं पुत्र्यः।  
दिष्ट्या पत्न्या बहु सम्मानितो,  
येन तद्-अपत्यानि तस्मिन् विनाश्रमं विनीतानि जातानि। 

सार्धैक-एकर-मितं तण्डुल-क्षेत्रम् अवर्तत - ततो रङ्ग इति कृषिको जनिताद् अर्धं धान्यचयं ददाति स्म।  
पश्चात् परिवार-भरणाय तद् विक्रीतम्।

## बाल-पाठः
> पुत्रोपनयनात् परं तत्-पाठनायैव पठनीयम् -  
> स्वार्थाय विद्यार्जने न श्रान्तव्यम् -  
> अन्यथा सन्ततिर् नश्यति।  
> एवं हि पुत्ररहिता एकपुत्रा वा ग्रन्थरचनादौ प्रभवन्ति स्म पुरा।

इति वदति स्म।

स्वपुत्रं शालाम् प्रैषयत्,  
किन्तु गृहे ऽपाठयच् छास्त्राणि काव्यानि च - संस्कृतानि द्राविडान्य् अपि।  
गृहे प्राप्ते शाला-पठनं बालस्य निषिद्धम्।  
शाल-शिक्षक-विहित-गृह-कार्यम् अपि  
शालायाम् भोजनावधाव् एक-घण्टात्मके पूरणीयम् बभूव।  

एवं देशिक-प्रबन्धाः, दिव्य-प्रबन्धाश्चापि, ५ महाकाव्यानि, न्यायशास्त्रस्य प्रकरणग्रन्थाः, चम्पू-रामायणम्… इत्यादि पाठिताः।  
देशिक-प्रबन्धाः, दिव्य-प्रबन्धाश्चापि कण्ठस्थी-कारिताः  
(यद्य् अपि स्वयम् बाल्याद्य्-अनानुकूल्यात् न तथा चकार)।  
बालस् तेनात्यन्तम् प्रभावितो ऽसकृत् प्रपत्त्य्-अनुमतिम् अयाचत।  

४ पुत्र्यो ऽपि सत्-संस्कारैर् वर्धिताः, विवाहिताश् च - द्वौ सदाचारशीलाभ्याम्।  
१०-तम-वर्गं यावद् एव शालाम् प्रेषिताः, उप-१५-तमे वयस्य् एव विवाहिताः।  
सर्वा अपि स्तोत्र-रत्नादि-स्तोत्राणि पाठिताः।  
तास्व् एका तु स्वेच्छया काव्यादौ शिक्षणम् अन्ववर्तयत्,  
भ्रातृ-दर्शने प्रश्नान् पृच्छति स्म। 

यौवनावस्थां प्राप्ते पुत्रेण,  
ग्रामे जीविकाभावम् आलोक्य  
"अग्रे लौकिक-कलाः शिक्षित्वा ऽन्यत्र त्वया वृत्तिर् लभ्ये"त्य् आदिशत् पुत्रम्।  

## ग्रामे प्रभावः
शूद्रेभ्यो ऽपीतिहास-पुराणादि शिक्षितुं श्राम्यति स्म -  
"वर्णानाम् ब्राह्मणो गुरुर्" इति धिया।  
सदाचार-शीलो ऽप्य् अदाम्भिकः -  
"स्वसौकर्याय कर्म-करान् विद्युत्-समीकर्त्रदीन् अ-ज्ञात-जातीन् गृहे सम्प्रदायोल्लङ्घनेन प्रवेश्य,  
स्वयम्-आगतान् शूद्रान् कुतो न प्रवेशयानि गृहम्?"  
इति तान् अपि (पञ्चमान् अपि!) प्रवेश्य भोजयति स्म (शास्त्रोचित-भिन्न-पात्रैः, भिन्ने च स्थले)।  
शूद्रा अपि तस्मिन् भक्त्या ऽवर्तन्त।   
मृत्योर् अनन्तरम् अपि तत्रत्यैः शूद्रैः सादरं स्मर्यते स्म - "अस्मद्-गृहे कलहम् पर्यहरत्", "दुर्व्यवहारे श्रुते गृहम् एवागत्य तर्जयति स्मे"ति।  
"मद्-वचनं न शृण्वन्ति चेन् मत्-तपसि दोष" इति मन्यमानो वीरायते स्म।

## ग्रामे पाठनम्
अहोबिल-मठेन बहु सम्मानितः।  
अन्यैस् तूपेक्षितः क्रुद्धैः -  
"शूद्र-संसर्गोऽस्य, न च शास्त्र-प्रचारे ऽलं रतः, कुग्राम-वास--पामर-बोधन-रुचिर्" इति।

शालाध्यापकः - संस्कृतम् अपाठयत्।  
ब्रह्म-द्विट्-शासकैस् तन्-निषेधात् परं  
हिन्दीम् अभ्यस्य ताम् अपाठयत्।  

ग्रामे ब्राह्मणबालान् आह्वाति स्म शिक्षणाय - ते तु नागच्छन्।  
अग्रहार-स्त्रियस् तु काश्चन +उपदशप्रायाः रघुवीर-गद्यादि तद्-उपदेशतोऽशिक्षन् -  
नित्यं पाके सायं दीपस्य ज्वालनात् परं च पारायणार्थम्।

## बॆङ्गळूरु-वासः
निवृत्तेः परम् बॆङ्गळूरु-नगरम् आगतः।  
कु-गृहे ऽज्ञातो ऽवसत्।  
दारिद्र्ये ऽपि न धन-चिन्ता - तया ब्राह्मण्य-नाश इति।  
"अहं नारायणस्य, न ममे"ति दास-भाव-पूर्णः सुखेनाजीवत्। 

रहस्यग्रन्थाः, श्रीभाष्यम्, रामायणम्  (२१ वारम्) स्वपुत्राय पाठितवान् (विस्तारस् तद्-विषयक-प्रबन्धे द्रष्टव्यः)।  

पश्चाद् "अत्र महान् विद्वान् वसती"त्य् अहोबिल-पीठाधिपतिना सूचिते सति  
च्छात्रास् सम्पन्नाः।  
तान् अपाठयत् - किञ्च स-नियमम् - साम्मुख्येन, रहस्यादेर् ध्वनि-रक्षणं निषिद्ध्य।  
पुत्रेणान्ततो गृहं निर्मितम् भूभागं क्रीत्वा। 

पत्न्याः श्राद्धे पुत्रेण कृते  
पुत्रं तत्-कर्मणि नैपुण्यम् अवाप्तुम् प्रेरयित्वा मृतः।  

