+++
title = "लक्ष्मी-कुमार-तातार्य-स्तुतिः"
+++

श्रीमते तातदेशिकमहागुरवे नमः ॥  
**श्रीलक्ष्मीकुमारतातदेशिकस्तोत्रम् ॥**

प्रपद्ये ब्रह्म-मीमांसा-  
विचार-विमलाशयम् ।  
लक्ष्मी-कुमार-तातार्य-  
तनयं तातदेशिकम् ॥ १ ॥

लक्ष्मी-कुमार-तातार्य-  
चरणाम्बुजम् आश्रये ।  
यद् एव प्रापकं प्राप्यम्  
अस्माकं परदैवतम् ॥ २ ॥

लक्ष्मीकुमार-तातार्य-  
गुरवे भव्यहेतवे ।  
नमः संसृति-सन्ताप-  
शान्ति-कृत्-स्तनयित्नवे ॥ ३ ॥

लक्ष्मी-कुमारतातार्येत्य्-  
अष्टाक्षर-रतात्मनाम् ।  
विद्यते दुर्लभं किञ्चित्  
त्रिषु लोकेषु न क्वचित् ॥ ४ ॥

धातुः सहस्रायुत-वर्ष-जीवी  
सार्वज्ञ्य-युक्तश् च सहस्र-वक्त्रः ।  
लोके ऽभविष्यद् यदि को ऽपि दैवात्  
कांश्चित् स तातार्य-गुणान् अवक्ष्यत् ॥ ५ ॥

तातार्यस्य गुणास् तु वाङ्-मनसयोर् दूराद् दवीयस्तराः,  
तेषाम् एकतमैक-लेश-**फणनं** पुंसां समुत्तारकम् ।  
शुद्धोदार-पयः-प्रवाह--दिविषत्-स्रोतो-वहायाः पुनः  
पीता ऽम्भः-कणिका ऽपि हन्त पुरुषं सद्यः **पुनात्य्** एव हि ॥ ६ ॥ +++(4)+++

क्षोणी-मण्डल-चक्रवर्ति-मकुटी-विन्यस्त-रत्नाङ्कुर-  
श्रेणी--चित्रित--पाद-पद्म-युगलाचिन्त्यार्थ-चिन्तामणिः ।  
**जीयात्** पञ्च-मत-प्रकर्षक-कषः प्रख्यात-तातार्य-राट्-  
पुत्रः पङ्कज-वासिनी-सुत इति श्रीमान् भुवि ख्यातिमान् ॥ ७ ॥

श्रीरङ्गे कुम्भकोणे फणि-पति-शयने वेङ्कटाद्रौ वृषाद्रौ  
सिंहाद्रौ यादवाद्रौ करि-गिरि-शिखरे चाभिनन्द्य-प्रभावः ।  
श्रीमत्-कर्णाट-भू-भृन्--- मणि-मकुट-महो-मञ्जरी-रञ्जिताङ्घ्रिस्  
ताताचार्यो **वदान्यो** जगति **विजयते** सार्वभौमो गुरूणाम् ॥ ८ ॥

श्री-सूनुर् मयि **संप्रसीदतु** गुरुस् तातार्य-विद्वन्-मणिः,  
किं वा दुर्लभम् **अस्ति** सर्व-भुवने तस्मिन् **प्रसन्ने सति** ।  
वाग्-देवी **वश-वर्तिनी भवति**, सा कीर्तिः परा **जृम्भते**  
सान्निध्यं च यद्-अङ्घ्रि-सेवन-जुषां लक्ष्मीर् **विधत्तेतराम्** ॥ ९ ॥

नित्यं पूर्ण-कला-**धरः** कुवलयानन्दं च पद्मोदयं+++(→पद्माया उदयम्!)+++  
स्वालोकैः **कलयन्**, सदा द्विज-कुलं सर्वं **समुज्जीवयन्** ।  
मित्रोल्लास-करः, कलङ्क-**रहितः**, सद्भिः सदा **सेवितः**,  
चित्रं तातय-चन्द्रमा **विजयते** सर्वज्ञ-चूडामणिः ॥ १० ॥+++(5)+++

धर्मो विग्रहवान्, सु-पुण्य-महसां को ऽप्य् एष राशिर् महान्,  
श्रौत्राणाम् अधिदैवतं, सु-चरित-स्तोमस्य मुख्यास्पदम् ।  
शुद्धान्तश् च शुचेः, क्षमा-जनन-भूः, सत्यस्य मूर्तिः परा,  
तातार्यः स हि मे **तनोतु** नितरां श्रेयांसि लक्ष्मी-सुतः ॥ ११ ॥

व्यासः साक्षाच् छ्रुतौ, तच्--छिरसि च भगवान्, जैमिनिर् जैमिनीये,  
काणादे गौतमो ऽयं, दश-शत-वदनः शब्द-शास्त्रेष्व् अहीन्द्रः ।  
साक्षात् प्राचेतसो ऽयं वर-कृतिषु, तथा ऽरुन्धतीशः सु-शीले,  
विद्वद्भिः सद्भिर् एवं त्रि-जगति **बहुधोल्लिख्यते** तातयार्यः ॥ १२ ॥+++(5)+++

**क्षुण्णं** यन् मनसा तद् एव **ददते** कल्पाह्वयो भू-रुहः,  
सा धेनुः, स मणिस्, तथेष्ट-फलदाः सर्वे ऽपि ते **याचिताः** ।  
दीनेभ्यो **ऽर्थनया** विनापि मनसो ऽप्य् अत्युन्नता यः श्रियो  
**दाता** तात-गुरुः, स तस्य **तुलनां** संप्राप्नुयुस् ते कथम् ॥ १३ ॥ +++(4)+++

सा देवी जननी समस्त-जगतां लोकोत्तरैर् यैर् गुणैः  
पुत्रं मुख्यतमं **निधाय** भुवने लक्ष्मीकुमाराभिधम् ।  
दत्वा तद्-गृह एव वत्सलतया **ऽवात्सीत्** सदैवेन्दिरा,  
तातार्यस्य हि तादृशस्य तुलनां लोक-त्रये को ऽर्हति ॥ १४ ॥

नित्योदञ्चन् निरवधि-कृपा-निर्भरानन्द-सान्द्रं  
ताताचार्ये महति पुरुषे **तन्वती** श्रीः कटाक्षम् ।  
कल्याणानां शतम् अनुदिनं **कल्पयन्ती** द्विजानां  
पद्मा देवी वरद-रमणी **भाति** कल्याण-कोट्याम् ॥ १५ ॥

स्वस्ति-श्री--करि-शैल-शेखर-विभोः **कैङ्कर्य**-रूपा भुवि  
**ख्याताः** स्वर्ण-तुलाश् च राजत-तुलाः, कल्याण-कोटीर् अपि ।  
**तन्वन्** तातय-देशिको **विजयते** धन्यो यशश्-चन्द्रिका-  
धावल्येन **विभूषयन्** वसुमतीम् आ-सेतु-हेमाचलम् ॥ १६ ॥+++(4)+++

सौवर्णं शिखरं गजाद्रि-शिखरे श्री-पुण्य-कोट्य्-आह्वयं  
विष्णोः श्री-निलयं, विमानम् अपरं कल्याण-कोट्य्-आह्वयम् ।  
चित्र-स्तम्भ-शतावृतं त्रि-भुवनाश्चर्यावहं मण्टपं  
दंपत्योर् जगद्-आद्ययोः स **विदधे** तातार्य-यज्वा मुदे ॥ १७ ॥

तातार्येण कृतं विमानम्, अचले नागाह्वये राजते  
देवेशस्य सुतप्त-हाटक-मयं श्री-पुण्यकोट्य्-आह्वयम् ।  
येनार्क-द्युति-भासुरेण स गज-क्ष्मा-भृत् सदा प्रोज्ज्वलो  
वैरिञ्चाध्वर-हव्य-वाहन इव **प्रद्योतते** ऽद्यापि हि ॥ १८ ॥

ताताचार्य-**विनिर्मितं** निरुपमं सौवर्णम् अत्य्-उच्छ्रितं  
नित्यानन्द-निकेतनं फणि-गिराव् **इन्धे** विमानं हरेः ।  
यद्-भासा **प्रविलिप्त**-भानु-शिखरस् तुङ्गः स शैलाधिपो  
हेमाद्रिः **प्रहसन्** स्व-निर्झर-पयः-फेन-च्छलाद् **राजते** ॥ १९ ॥+++(4)+++

तातार्य-निर्मित-विमान-वरेण्य-मूर्धा  
**विभ्राजता** कनक-सार-परिष्कृतेन ।  
**आभाति** शेष-गिरिर् एष महान् स साक्षात्  
**जाज्वल्यमान**-फण-रत्न इवाहि-राजः ॥ २० ॥

वन-शिखरिणि सोम-च्छन्द-संज्ञं विमानं  
द्रुत-कनक-**विदीप्तं निर्मितं** श्री-सुतेन ।  
स खलु विपिन-देशः पाण्ड्य-देशान्तरस्थः  
**परिहसति** कुरून् अप्य् उत्तरान् यस्य भासा ॥ २१ ॥

सोम-च्छन्दं विमानं वृष-गिरि-शिखरे सुन्दराख्यस्य विष्णोस्  
ताताचार्य-प्रकॢप्तं द्रुत-कनक-मयं दक्षिणस्यां दिशायाम् ।  
**उद्वीक्ष्योद्दाम**-तेजा "अयम् उदयम् **उपैत्य्** अब्जिनी-बन्धुर् इत्थं  
**संमोहाद्** दिग्-भ्रमं" ते कवि-बुध-गुरवस् सद्-गणैः सार्धम् आपुः ॥ २२ ॥

वाहान् रूप्यैः सुवर्णैर् गज-हय-फणिनो वैनतेयाञ्जनेयौ,  
सौरं चान्द्रं च बिम्बं, मणि-मय-शिबिकान्दोलिकाम्, हंस-सिंहौ ।  
पीठं बल्य्-अर्पणार्हं मणि-मय-खचितं, वार-बाणं, किरीटं,  
भूषाः, कल्याण-कोटीं, घन-तर-कलिकाः, पुष्पकं, पुण्य-कोटीम् ॥ २३ ॥

ग्रामान् काश्मीर-तुल्यान्, द्विरद-पति-मुदे मण्टपान्, गोपुराणि,  
प्राकारान्, वृक्ष-वाटीः, क्रतु-वर-निकरान्, उत्सवान्, दान-कोटीः ।  
**ख्यातं** ताताम्बुधिं, श्री-विहरण-सरसीं देवराजार्णवाख्यां,  
वापीर् अन्यान् तटाकान् **अकरुत** कमला-नन्दनस् तातयार्यः ॥ २४ ॥

वापीम् इक्षु-रसोदकां रसवतीम् अत्यर्थ-चित्रोज्ज्वलाम्,  
गम्भीरं भुवि तात-सागर इति **ख्यातं** तटाकोत्तमम् ।  
श्रीमद्-दन्ति-धराधिपस्य सलिल-क्रीडोत्सवायातुलाम्  
**विस्तीर्णं रचयां बभूव** स गुरुः पद्मालया-नन्दनः ॥ २५ ॥

**कलयति** विबुधार्ये तातयाचार्य-वर्ये  
सपदि **घटित**-दारान् वर्णिनः स्वर्ण-जालैः ।  
**अविरतम्** इह काञ्च्यां **वीक्ष्य** कल्याण-कोटीं  
हनुमति गण-नाथे **कम्पते** ब्रह्मचर्यम् ॥ २६ ॥+++(5)+++

निजाग्र-भाग-**चञ्चलत्**-पटाञ्चल-**प्रवल्गित**-  
प्रवात-**धूत**-कल्पक-द्रुमाग्र-पुष्प-**सेवितः** ।  
**उपैति** यद्-यशस्-सितातपत्र-हेम-दण्डतां  
विहङ्गमाधिप-ध्वजस् तम् **आश्रये** रमात्मजम् ॥ २७ ॥ +++(5)+++

सु-हेम-पट्ट-घट्टिताधरोत्तर-स्थलोज्ज्वलं  
सुमेरु-कन्दरोपमं महाभिषेक-मण्टपम् ।  
**चकार** देवराज-**मज्जनोत्सवाय** यो मुदा,  
**भजे** तम् इन्दिरात्मजं गुरूत्तमं सतां पतिम् ॥ २८ ॥

तातार्येण **विनिर्मितैर्** नव-नवैर् अत्य्-अद्भुतैर् उत्सवैर्  
**उद्भूताद्भुत**-हर्ष-भार-भरितो देव्या सह श्रीपतिः ।  
**आस्ते** वारण-भू-धरे प्रविलसद्-दिव्यालयालङ्कृते  
नित्यं **विस्मृत**-दिव्य-लोक-**वसतिस्** तं तातयार्यं भजे ॥ २९ ॥

अन्तर्वर्ति-तमश्-छटा+++(=राशि)+++--दिन-मणिर्, मोदे सुधांशोर् घृणिर्,  
लोकानाम् अरणिस्, तपो-हुत-भुजो विद्वज्-जन-ग्राम-णीः।  
ऎट्टूर्-इम्मडि-तात-देशिक-मणिर् वन्दारु-चिन्तामणिः,  
सत्यानां सरणिर् **जयत्य्** अतितरां, दुर्मार्ग-वृत्तेः **सृणिः**+++(=रिपुः)+++ ॥ ३० ॥

शस्त्रं यस्य कणाद-सूक्ति-निवहः, **खेटायते** तन्त्र-गीः,  
द्वैताद्वैत-वचः **प्रयाति** धनुषो रीतिं च वादाहवे ।  
श्री-शैलान्वय-सिन्धु-कौस्तुभ-मणिः श्री-सूनु-ताताग्र-णीर्  
नित्यं **दीव्यति**, चिन्तितार्थ-**वरदश्** छात्रावलीनां सदा ॥ ३१ ॥+++(5)+++

**आहूय रक्षणम्**, अहेतुक-वत्सलत्वं,  
काङ्क्षाधिकं **वितरणं**, करुणार्द्र-**वीक्षा** ।  
दत्तस्य **विस्मरणम्** इत्य् अनघा गुणौघाः  
लक्ष्मीकुमार-गुरुम् एव हि **भूषयन्ति** ॥ ३२ ॥

क्व काल-मेघ-वर्णनं, क्व कर्ण-शील-वर्णनं,  
क्व कल्प-भू-रुह-प्रथा, क्व पेशलः शिबेस् स्तवः ।  
क्व वा द‌धीचि-वासना धरातले **विराजताम्**  
उदारता-गुणाधिके रमा-कुमार-देशिके ॥ ३३ ॥

मम प्रभुर्, मद्-आश्रयो, मदीयम् इष्ट-दैवतं,  
ममाधिराज्यम् ऐहिकं, महेन्द्र-लोक-नाथता ।  
मदीय-मुक्तिर् अप्य् असौ, मदीय-देशिको ऽप्य् असौ,  
रमा-कुमार-देशिकः समाः शतं स **वर्धताम्** ॥ ३४ ॥

कियद् हिरण्यम् **उद्धरेत्** सुमेरुम् **एत्य** निर्धनः,  
पयः कियत् **पिबेत्** पयोनिधिं पिपासुर् एत्य च ।  
तथेन्दिरा-कुमार-तात-सूरि-कीर्ति-सागराद्  
**उदाहरं** यथा-बलं पृषन्ति पञ्चषाण्य् अहम् ॥ ३५ ॥+++(4)+++

रमा-सख-प्रसाद-काङ्क्षिणो बुधा वृथा श्रमान्  
**विहाय** तात-देशिक-स्तवं **पठेत** सादरम् ।  
स तेन **तोषितः** परः पुमान् हि देव-राट् स्वयं  
स्व-**वाञ्छितं** पुमर्थ-जातम् **आदधीत** निश्चितम् ॥ ३६ ॥

अ-द्वेष-मात्रम् अपि यस्य रमा-कुमारे  
तत्-पादुका-वहन-शीलवतां हि पुंसाम् ।  
दासानुदास-चरमावधि-दास-दास्याद्  
अन्यं **न** किञ्चिद् अपि मे **स्पृहणीयम्** अस्ति ॥ ३७ ॥+++(4)+++

**परिभ्रमित**-मन्दर--**क्षुभित**-दुग्ध-सिन्धूद्भवत्-  
सुधा-कर-कचाकची-रण-निबद्ध-कौतूहलैः ।  
यशोभिर् **अवभासित**-त्रि-जगद्-अन्तरालो महान्  
रमा-सुत--गुरूत्तमश् चिरम् असौ **विजेजीयताम्** ॥ ३८ ॥

तस्मै धर्म-स्वरूपाय  
निर्मलोदार-कीर्तये ।  
लक्ष्मी-कुमार-तातार्य-  
देशिकाय नमो नमः ॥ ३९ ॥

सन्ततं सर्व-शास्त्राणां  
**व्याख्या-विख्यात**-वैभवम् ।  
कुमार-तातयाचार्यं  
वन्दे तातार्य-नन्दनम् ॥ ४० ॥

**॥ श्रीलक्ष्मी-कुमार-तात-देशिक-स्तोत्रं संपूर्णम् ॥**

श्रीमते लक्ष्मीनन्दन-तातयार्य-महागुरवे नमः ॥

लक्ष्मीनन्दन-तात-देशिक-गुणारामाभिरामोक्तिभिः  
पद्यैर् हृद्यतमैर् **अधः-कृत**-सुधा-स्वादैर् वरैर् ईदृशैः ।  
आतिथ्यं **प्रचकार** यो ऽखिल-बुध-व्राताय तातार्य-जः  
श्रीशैलाभिध-तात-देशिक-मणिर् भूयात् स मे भूतये ॥

**समाप्तम्**
