+++
title = "पऴवेरि-राजगोपालः"
+++

{{< figure src="../images/paLHaveri-chakravarti-rAjagopAlAchAryaH.jpg" title="" class="thumbnail">}}


"सार-सार-ज्ञः" पलवेरि-चक्रवर्ति-राजगोपालाचार्यः।  
१९२५-०९-१७ - २०१०?? ।  

## जन्मादि
पूर्वफाल्गुन्याम् प्रायेण जातः। 

विद्वद्-ग्रामे विद्वत्-कुले विद्वत्-पुत्रः।  
बाल्य एव तत्-पिता दिवं गतः, येन घनपाठिकुले जातस्यास्य वेदध्ययनं न सम्पन्नम्।  
अग्रजो वेदाध्ययन-सम्पन्नोऽपि  
परिवारभरणार्थं पाचको जातः।  
द्वे ऽग्रजे सुविवाहिते।  
द्वे ऽनुजे विधवे ऽनेनैव चिरं भृते। 

## शिक्षा
### ग्रामे
पितृवियोगाद् दारिद्र्याच् च  
पूर्वजवद् वेदाध्ययनं, द्राविडगाथाकण्ठस्थीकरणं च न प्राप।  
सप्तमे वर्षय् उपनयनम्, ततः तूर्णं तत्पित्रा तॆलङ्गाना-प्रदेशे गद्वालय् अहोबिल-मठं प्रति नीत्वा  
तापसंस्कारदिभिर् उज्जीवितः।  
ततो दशमवर्षं यावत् पित्रैव ५ सूक्तानि, ५ शान्तीः … ग्रन्थलिपिं च पाठितः।  
द्राविडलिपिं पठितुं (न लेखितुम्) अजानात् प्रायेण।  
गृहे खादितुम् भोजनम् अलं नावर्तत।  
ततः पित्रा तिरुपतिम् प्रेषितः - शिक्षणार्थम् भोजनार्थं च।  
एक एव स-प्रयाण-धनं प्रयातः - चॆङ्ग्लेपुट्-स्थानं यावत् ५ घण्टानां बस्-यानेन, ततस् तिरुपतिम् प्रति रेलयानेन।  
छदम् अपि नावर्तत रेलयाने तदा, बालो भीतः। तथापि प्रयातम्।  

### तिरुपतौ प्रवेश-शिक्षा
तिरुपतौ देशिक-तात-सुतेन (DT) तिरुमलै-ताताचार्येण "किं जानासी"ति पृष्ट्वा,   
प्रवेश-शिक्षा-क्रमे निवेशितः,  
यत्र साधारणत उपनयनात् समनन्तरम् एव बालाः प्रविशन्ति।  
तत्र महान्त एव पण्डिता बालान् विशिष्य पाठयन्ति स्म।  
मन्दिरात् प्रसादं वितरन्ति स्म - त्रिषु कालेषु प्रतिपुरुषं प्रति-भोजनं नारिकेल-कपाल-त्रय-मितम्।  
अयं ताताचार्यो महान्,   
यम् उत्तमूरु-वीरराघवोऽपि सहैव पाठने सक्तः सन्देहान् पृच्छति स्म,  
यश् च सम्प्रदायप्रदीप इति दक्षिण-कलार्य-मत-खण्डनस्य लेखकः।  
माध्याह्निकानुष्ठानम् अन्तरा ऽऽदिनम् पाठो बालानाम्।  
पाठारम्भे पर्यायेण कश्चन बालः शिक्षक-पादौ क्षालयति स्म।  
शिक्षका अत्यन्तेन वात्सल्येन महत्या ऽऽशया च बालाः पाठ्यन्ते स्म -  
प्रवेशार्थम् अपेक्षितांशान् अतिरिच्यैव न्याय-मीमांसा-व्याकरणेषु।  
स तातार्यस् तु रघुवंशम् एव तादृशम् पाठयति स्म,  
यथा ६-७ सर्गेष्व् एव पाठितेषु  
बालो ऽत्यन्तं व्युत्पन्नो भवेत्।  
एवम् पाठिता बाला बहुयोग्या भवन्ति स्म।  
(एवं स काञ्च्य्-अण्णङ्गराचार्येण "रघुवंशपण्डित" इत्य् अपहसितोऽपि  
साभिमानम् प्रतिवदति स्म -  
मादृशं कश्चित् पाठयतु नाम, वादे च सिद्धो ऽहम्। )  

### न्याय-शिरोमणिः
बुद्धितीक्ष्णतया शीघ्रम् प्रगतो बालः १६ वर्षे एव विद्यालये "न्याय-शिरोमणि"-वर्गे प्रविष्टः।  
तदैव पितुर् मृत्युः।  
गृहे द्वे विधवे भगिन्यौ, दारिद्र्यम् अपि।  
"उद्-ग्रन्थान् स्वयम् पठानी"ति तत्-साहाय्यार्थं जिगमिषुस् तद्-आचार्यैर् भविष्यचिन्तया रुद्धः।  

उत्तमूरु-वीरराघवेन छात्रावास एवं व्यवस्थापितः -  
प्रतिप्रकोष्ठं छात्रद्वयम् - एको व्याकरण-च्छात्रश् चेद् अपरो न्याय-च्छात्र इति।  
नित्यं रात्राव् एको ऽपरम् पाठयति स्म, तन्नियमानुसारेण।  
एवं राजगोपालार्यस्य सहवासी यदुगिरि-परिसराभिजनो तिरुमलाय्-अनन्ताऴ्वान्-प्रजा गोपालाचार्यो व्याकरण-च्छात्रः, यस्य भ्राता न्याय-च्छात्रः।  

१९-तमे वयोवर्षे न्याय-शिरोमणिर् जातः।  

### वेदान्त-शिक्षा
ततो वेदान्तबोधार्थं तॆलङ्गाना-प्रदेशे गद्वालय् अहोबिल-मठं प्रति गतः।  
इञ्जिमेडूद्भवो ऽहोबिल-मठाधिपतिस् तच्-छिक्षकः श्रीवैष्णव-रहस्य-ग्रन्थादि--कृति-चतुष्टये।  
तद्-विस्तारः, शिक्षाशैली [चान्यत्र](/notes/content/sapiens/branches/Aryan/satem/indo-iranian/indo-aryan/jAti-varNa-practice/v1/persons/sage-bloodlines/AngIrasaH/prajAH_khyAtyAH/bharadvAjaH/bhAradvAjaH/injimeDUdbhavo_ranganAthaH) द्रष्टव्या। 


आदौ ०.५ वर्षं यावद् आह्निक-कालक्षेपेन सह तदीयानुष्ठान-परत्व-परीक्षा।  
एवम् ६.५ वर्षेषु ग्रन्थ-चतुष्टयम् (रहस्यत्रय-सारः, गीता-भाष्यम्, श्रीभाष्यम्, भगवद्-विषयः) अधीतम्। 

तृतीय-वर्ष-परिसरे (२२-तमे वर्षे प्रायेण) राजगोपाल आदिष्ट आचार्येण,  
मठधनेन कानिचन पुस्तकानि क्रीत्वा दत्त्वा -  

> वाग्म्य् असि, हिन्दीं शिक्ष  
> येनोत्तरभारते मत-प्रचारं शक्नुयाः प्रतिवर्षं ६ मासान् इव।  
> मास-त्रये त्वाम् मया प्रस्तुतं विचारं हिन्द्या ऽनुवदितुम् आदेक्ष्यसे।  
> सिद्धो भव।   

एवम् अग्रे ऽपि स परीक्षितो यदृच्छया हिन्दीभाषायाम्।  

### सार-बोधिनी
रहस्य-त्रय-सार--व्याख्या-रचने सः, गृहस्थौ द्वौ च साहाय्यार्थं नियुक्तौ।  
(अपरौ कश्चित् पॆरुक्करणै-चक्रवर्ती, तिरुक्कल्लं-नरसिंहराघवः??)  
एषां "सार-सार-ज्ञा" इति संज्ञा।  
ते विशिष्य पुनः पाठिता वर्षं यावत् -  
पराक्षेपेषु प्रतिवक्तुं शक्नुयुर् इति।  
तदीय-पाठ-लेखाभिर् अनेन लिखिताभिर् एव  
सार-बोधिनी नाम ग्रन्थो ऽजायत ।  
अत्र ग्रन्थ-लिपिः प्रयुक्ता।  
तदा ऽऽचार्यो वृद्धो दृष्टि-शक्ति-विरहः।  
प्रकाशक-विपणीं गत्वा  
प्रतिसप्ताहं ७ पृष्ठानि प्रकाशयति स्म।  
ततो वेगं वर्धयितुं मठेन स्वीयं मुद्रणयन्त्रं क्रीतम्।  
श्रमेण तत्प्रयोगो ज्ञातो ऽनेन।  
अपेक्षितानि ग्रन्थाक्षरमुद्राः पुनः पुनश् चॆन्नै-नगरं गत्वा क्रीताः।  
प्रतिपृष्ठम् अक्षराणि योजितानि।  
तावता इञ्जिमेडूद्भवः परमपदं गतः।  
प्रकाशनात् परम् प्रति पृष्ठम् अग्रिम-मठादीशाय दर्श्यते स्म।  
स च यथापेक्षं परिष्करोति स्म।  
क्वचित् परिष्कारे पद-योजने जाते बहुषु मुद्रण-फलकेष्व् अक्षर-विन्यासः पुनः कार्यो जायते स्म।  
तथापि श्रमेण, बहु जागरूकतया च तत् साधितम् - प्रतिसप्ताहं १० पृष्ठानीति मुद्रण-वेगो वर्धितः। 

## जीविका-प्राप्तिः
२८-तमे वर्षे स्वग्रामम् प्रत्यागतः।  
प्रारम्भे ऽसार्वकारिक-शालायां वर्षं यावत् कार्यं चकार।  
तावत् तिरुचिनापळ्ळि-नगरे national college इत्यत्र हिन्दी-पाण्डित्ये प्रमाण-पत्त्रम् प्राप।  
ततः परं सर्वकार-शालायां हिन्दी-शिक्षकत्वेन नियुक्तः।  
आहत्य ग्राम-समीपे त्रिषु शालास्व् अध्यापयाम् आस।  


## स्व-शिक्षा
तॆलुगु-लिपि-ग्रन्थान् एव विश्वसीति स्म,  
ग्रन्थलिपिम् अपि जानाति स्म!   
गृहस्थैर् बालादि-शिक्षा पुरस् कार्या, न स्वशिक्षेति मन्यते स्म।  
तथापि शालाध्यापनवृत्तौ नियुक्तेः परम् एव  
द्राविड-लिप्य्-अभ्यासं चकार।  
ततः कम्ब-रामायण-तिरुक्कुरळ्-आदि पपाठ। 

आहत्य बॆङ्गळूरु-नगर-गमनं यावत् ४२-वारं रामायणस्य पारायणं कृतम्।  
महाभारतं च ६-वारम् पठितम्।  

## गृहस्थाश्रम-प्रवेशः
द्वे भगिन्यौ विधवे।  
तयोर् भरणाय विवाहं निराकरोत्।  
अन्ततः ३५-तमे वयस्य् अग्रजस्य वाङ्-नियमन-भिया ऽऽग्रहेण विवाहः कारितः।  
तत्-श्वशुर आदौ स्वकन्यां सर्वकार-शाल-शिक्षकाय दित्सति स्म -  
किञ्च, कृपणोऽपि विद्वान् अहोबिलमठपति-शिष्यो वर्तत इति श्रुत्वा  
तम् एवाचिनोत्। 

५०-तमे वर्षे पुत्रो (लक्ष्मीनरसिंहाख्यो बालाज्य्-अपर-नामधेयो) ऽजायत, ततः पूर्वं ३ पुत्र्यः। पश्चाद् अपराऽपि पुत्री।    
"केवलम् पुत्र्य एव जायन्ते, अलम् अपत्यैर्" इति स्व-जायाम् उक्तवान् ।  
किन्तु, "न - गोत्रवृद्ध्यै यावत् पुमान् जायेत, तावत् प्रसौमि" इति तज्जाया।  
तद्-अर्थम् मन्दिराग्रे रङ्गवल्लीं स्थापयति स्म।  
प्राप्तकामा ततो व्यरमत। 

दिष्ट्या पत्न्या बहु सम्मानितो,  
येन तद्-अपत्यानि तस्मिन् विना श्रमं विनीतानि जातानि। 

सार्धैक-एकर-मितं तण्डुल-क्षेत्रम् अवर्तत - ततो रङ्ग इति कृषिको जनिताद् अर्धं धान्यचयं ददाति स्म।  
पश्चात् परिवार-भरणाय तद् विक्रीतम्।

## बाल-पाठः
३.५ इति वर्षय् एव अमर-कोश-कण्ठस्-थी-करणम् आरब्धम्।  
तद्-आधारेणैवाक्षराभ्यासः कारितः -  
कण्ठ-स्थी-कृत-पूर्व-सर्गम् आदाय,  
"तम् एव पुस्तके पठे"ति निर्देशेन। 

> पुत्रोपनयनात् परं तत्-पाठनायैव पठनीयम् -  
> स्वार्थाय विद्यार्जने न श्रान्तव्यम् -  
> अन्यथा सन्ततिर् नश्यति।  
> एवं हि पुत्ररहिता एकपुत्रा वा ग्रन्थरचनादौ प्रभवन्ति स्म पुरा।

इति वदति स्म।

स्वपुत्रं शालाम् प्रैषयत्,  
किन्तु गृहे ऽपाठयच् छास्त्राणि काव्यानि च - संस्कृतानि द्राविडान्य् अपि।  
गृहे प्राप्ते शाला-पठनं बालस्य निषिद्धम्।  
शाल-शिक्षक-विहित-गृह-कार्यम् अपि  
शालायाम् भोजनावधाव् एक-घण्टात्मके पूरणीयम् बभूव।  

एवं देशिक-प्रबन्धाः, दिव्य-प्रबन्धाश्चापि, ५ महाकाव्यानि, न्यायशास्त्रस्य प्रकरणग्रन्थाः, चम्पू-रामायणम्… इत्यादि पाठिताः।  
देशिक-प्रबन्धाः, दिव्य-प्रबन्धाश्चापि कण्ठ-स्थी-कारिताः  
(यद्य् अपि स्वयम् बाल्याद्य्-अनानुकूल्यात् न तथा चकार)।  
बालस् तेनात्यन्तम् प्रभावितो ऽसकृत् प्रपत्त्य्-अनुमतिम् अयाचत।  

गृहे रामायणाद्य् उच्चैः पठति स्म - पुत्रस्य पाठं हि प्रेरयितुम्। 

न्यायशास्त्र-पाठः - तर्कसङ्ग्रहः, तर्कभाषा, न्याय-पारिभाषिक-पदार्थ-सङ्ग्रहः, न्याय-प्रदीपः (कर्णाटेषु प्रसिद्धोयम् एक एव +उद्घ्रन्थग्रहणे ऽप्य् अलम् मतस् तेन), न्याय-सूत्रार्थ-सङ्ग्रहः (गौतम-सूत्र-परिचयाय), उदयनस्य न्यायकुसुमाञ्जलिः (नास्तिक-प्रत्याख्यानाय)। 

मीमांसा-ग्रन्थाः - मीमांसार्थसङ्ग्रहः, जैमिनीय-न्याय-माला, चन्द्रिका। 

वेद-काव्याभ्याम् अनन्तरम् एव व्याकरणम् पाठ्यम् इति तद्-अभिप्रायः -  
अन्यथा व्याकरणम् अधीत्य "किं काव्येने"त्य् उपक्षेरन्न् इति।  
एवं लक्ष्य-केन्द्रित-लक्षणाध्ययनं बाले साधितम् -  
काव्य-पाठने तत्र तत्र सिद्धान्त-कौमुद्याः सम्बद्ध-सूत्रम् पाठयति स्म,  
"इदं सूत्रम् पाठितम् इति ग्रन्थेऽङ्कये"ति वदति स्म।  

एवं व्याख्यादि-गतान् श्लोकान् कण्ठस्थीकारयति स्म - कदाचित् तु ततः परं १०० जापयति स्मापि, येन ३० वर्षेभ्योऽपि परम् अन्यान् तम् एव श्लोकं श्रावयितुं प्रभवति स्म बालः। 

ग्रन्थानां दौर्लभ्यम् - असकृद् बालो ग्रामान्तरं प्रेष्यते स्म - ग्रन्थान्तरावलोकनाय, तद्-आनयनाय वा। 

४ पुत्र्यो ऽपि सत्-संस्कारैर् वर्धिताः, विवाहिताश् च - द्वौ सदाचारशीलाभ्याम्।  
१०-तम-वर्गं यावद् एव शालाम् प्रेषिताः, उप-१५-तमे वयस्य् एव विवाहिताः।  
सर्वा अपि स्तोत्र-रत्नादि-स्तोत्राणि पाठिताः।  
तास्व् एका तु स्वेच्छया काव्यादौ शिक्षणम् अन्ववर्तयत्,  
भ्रातृ-दर्शने प्रश्नान् पृच्छति स्म। 

यौवनावस्थां प्राप्ते पुत्रेण,  
ग्रामे जीविकाभावम् आलोक्य  
"अग्रे लौकिक-कलाः शिक्षित्वा ऽन्यत्र त्वया वृत्तिर् लभ्ये"त्य् आदिशत् पुत्रम्।  

## ग्रामे प्रभावः
शूद्रेभ्यो ऽपीतिहास-पुराणादि शिक्षितुं श्राम्यति स्म -  
"वर्णानाम् ब्राह्मणो गुरुर्" इति धिया।  


सदाचार-शीलो ऽप्य् अदाम्भिकः -  

> "स्वसौकर्याय कर्म-करान् विद्युत्-समीकर्त्रदीन् अ-ज्ञात-जातीन् गृहे सम्प्रदायोल्लङ्घनेन प्रवेश्य,  
स्वयम्-आगतान् शूद्रान् कुतो न प्रवेशयानि गृहम्?"  

इति तान् अपि (पञ्चमान् अपि!) प्रवेश्य भोजयति स्म (शास्त्रोचित-भिन्न-पात्रैः, भिन्ने च स्थले)।  

शूद्रा अपि तस्मिन् भक्त्या ऽवर्तन्त।   

प्रत्येकस्यां शालायां यत्र पाठयति स्म,  
तत्र तत्र शूद्रादीन् धर्मे प्रेरयति स्म।  
ते ऽग्रे गत्वा स्व-समुदाये गण्या जाताः।  
तत्-पौत्रा अपि  
तन्-मृत्योः परम् अपि तत्-पुत्राय लक्ष्मीनरसिंहाय  
विवाहामन्त्रणपत्रादीनि प्रेषयन्ति स्म,  
साभिमानं स्वपूर्वजे तत्-प्रभावं कथयन्ति स्म।  

मृत्योर् अनन्तरम् अपि तत्रत्यैः शूद्रैः सादरं स्मर्यते स्म - "अस्मद्-गृहे कलहम् पर्यहरत्", "दुर्व्यवहारे श्रुते गृहम् एवागत्य तर्जयति स्मे"ति।  
"मद्-वचनं न शृण्वन्ति चेन् मत्-तपसि दोष" इति मन्यमानो वीरायते स्म।

## ग्रामे पाठनम्
अहोबिल-मठेन बहु सम्मानितः।  
अन्यैस् तूपेक्षितः क्रुद्धैः -  
"शूद्र-संसर्गोऽस्य, न च शास्त्र-प्रचारे ऽलं रतः, कुग्राम-वास--पामर-बोधन-रुचिर्" इति।

शालाध्यापकः - संस्कृतम् अपाठयत्।  
ब्रह्म-द्विट्-शासकैस् तन्-निषेधात् परं  
हिन्दीम् अभ्यस्य ताम् अपाठयत्।  

ग्रामे ब्राह्मण-बालान् आह्वाति स्म शिक्षणाय - ते तु नागच्छन्।  
अग्रहार-स्त्रियस् तु काश्चन +उपदशप्रायाः रघुवीर-गद्यादि तद्-उपदेशतोऽशिक्षन् -  
नित्यं पाके सायं दीपस्य ज्वालनात् परं च पारायणार्थम्।

## बॆङ्गळूरु-वासः
निवृत्तेः परम् बॆङ्गळूरु-नगरम् आगतः।  
वस्तुतस् तु ग्रामे हि वस्तुम् इच्छा स्वाचार-रिरक्षया -  
तथाऽपि, पत्नी-हृदय-रोगाद्य् अवेक्ष्य,  
पुत्रानुरोधेनागच्छत्। 

### प्रकाशनगरे
कु-गृहे ऽज्ञातो ऽवसत्।  
गृह-विवरणानि लक्ष्मी-नरसिंह-[पत्त्रे](../paLHaveri-laxmI-narasiMhaH_bAlAjI) द्रष्टव्यानि।  
"पार्श्वे हि क्षेत्रे कूपोऽस्ति, तेनानुष्ठान-सौकर्यम् भवती"त्य्-अनेन तुष्टः।  

तदा राजगोपालार्यः प्रतिपर्वं समीपे ह्य् अहोबिल-मठं गच्छति स्म -  
वाप्याम् अवगाह-स्नानाय।  
आर्द्रवासाः प्रत्यागच्छति स्म -  
सर्वे सज्-जना अवकाशं ददति स्म।  
किन्तु स्वगृहाग्र-भागे रजस्वला-स्त्री-सञ्चारो भवतीति खेदेन  
पाक-शालायां मन्त्रस्नानात् परम् एवाराधनादि करोति स्म। 

दारिद्र्ये ऽपि न धन-चिन्ता - तया ब्राह्मण्य-नाश इति।  
"अहं नारायणस्य, न ममे"ति दास-भाव-पूर्णः सुखेनाजीवत्।  

रहस्य-ग्रन्थाः, श्री-भाष्यम्, रामायणम्  (२१ वारम्) स्वपुत्राय पाठितवान् (विस्तारस् तद्-विषयक-प्रबन्धे द्रष्टव्यः)।  
महा-भारत-पठनेऽपि स्वपुत्रं चोदयति स्म। 

तत्रैव परिसरे केचिद् अ-संस्कृता नास्तिक-प्राया वैष्णवास् तेन प्रभाविताः  
सदाचारशीला जाताः -  
पामरैस् सहापि मिलतीति तत्-स्वभावः।   
१० जनान् सङ्गृह्य +अहोबिलं नीत्वा पञ्चसंस्कारादीन् कारयामास।  


### सहकार-नगरे  
पुत्रेण सहकार-नगरे गृहं निर्मितम्।  
कूपो न भवेद् इतीषत् खिन्नः - नूतने गृहे तु खात एव। 

पश्चाद् "अत्र महान् विद्वान् वसती"त्य् अहोबिल-पीठाधिपतिना सूचिते सति  
च्छात्रास् सम्पन्नाः।  
तान् अपाठयत् - किञ्च स-नियमम् - साम्मुख्येन, रहस्यादेर् ध्वनि-रक्षणं निषिद्ध्य।  
पुत्रेणान्ततो गृहं निर्मितम् भूभागं क्रीत्वा। 

## विरक्तिः
विवाहेषु निरर्थक-व्ययं मण्डप-चित्र-ग्रहणादि-कृते दृष्ट्वा  

> एतावत् सम्पादद्य निररथकं व्ययीकर्तुं माध्याह्निकं त्यक्तम्?  
> अस्यापेक्षया मन्दिरे प्रसादं कारयित्वा मङ्गलसूत्रबन्धनं वरम्। 

इति विचारयति स्म।  

स्व-कुले ऽनाचारं दृष्ट्वा ऽन्ततः खिन्नः।  
ततो वदति स्म -   

> त्वम् एव गच्छ तत्र पुत्र।  
> तैः सीमा अतिक्रान्ताः।  
> रामायणे विभीषण एव भाग्यवान् -  
> कुजामीन् त्यक्त्वा सुखम् अवर्तत।  
> अहम् एवं मालोलम् अहोबिलयतिं चैव ध्यात्वेह वर्ते। 

इति। 

पत्न्याः श्राद्धे पुत्रेण कृते  
पुत्रं तत्-कर्मणि नैपुण्यम् अवाप्तुम् प्रेरयित्वा मृतः।  
