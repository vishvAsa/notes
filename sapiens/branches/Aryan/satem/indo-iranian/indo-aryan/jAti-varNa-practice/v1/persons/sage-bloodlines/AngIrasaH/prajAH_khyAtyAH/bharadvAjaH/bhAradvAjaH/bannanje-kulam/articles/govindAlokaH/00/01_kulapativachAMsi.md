+++
title = "०१ कुलपतिवचांसि"

+++
विद्वत्कुलतिलकभूताः भारतसर्वकारेण ‘पद्मश्रीः’ इति बिरुदेण पुरस्कृताः  
बन्नञ्जे गोविन्दाचार्या: न केवलं माध्ववेदान्ते प्रसिद्धा: विद्वांस:, अपि तु 
षडङ्गसहिते वैदिकसाहित्ये, इतिहासपुराणेषु, भारतीयदर्शनेषु, तन्त्रविद्यासु, 
आधुनिकसाहित्ये, कलासु, कन्नडसाहित्ये, पाश्चात्य दर्शनेषु च पारङ्गताः 
विरला एव एतादृशा: विद्वांस:। एतेषां शास्त्रज्ञानं विशिष्टं विचारजनितं 
निष्कृष्टञ्च। 
बन्नञ्जे गोविन्दपण्डिताचार्या: यथा ग्रन्थनिर्माणे असदृशा: तथा प्रवचन-
कर्मणि अपि सुप्रसिद्धा:। जिज्ञासुजनचित्तहारिणी प्रवचनशैली तेषाम्। देश-
विदेशेषु विद्यमानास्तदनुयायिन: तत्वशास्त्रबुभुत्सव: अन्तर्जालमाध्यमेन, 
आचार्याणां प्रवचनं श्रुत्वा इदानीमपि भक्तिमार्गगाः दृश्यन्ते। नास्तिकानपि 
अास्तिकमार्गे प्रवर्तयन्ती तदीयवाग्धोरणी अासीत्।तदीयवाचां श्रवणमात्रेण 
भक्तिभावः श्रोतृमनस्सु जागर्ति स्म इत्यत्र नास्तिसंशयलेशः।
एतादृशानां महतां विद्वद्वराणां बन्नञ्जे गोविन्दपण्डिताचार्याणां संस्कृत-
कृतय: बह्व्य: विराजन्ते। तासां कृतीनां वैशिष्ट्यम् आचार्याणां वैदुष्यञ्च 
अवश्यमेव विद्वल्लोके प्रकाशनीयमिति अयं गोविन्दालोक: कर्णाटकसंस्कृत 
विश्वविद्यालयेन  प्रकाश्यते  इतीदमस्माकं  भागधेयम्।  ग्रन्थोऽयं  राष्ट्रिय-
अन्ताराष्ट्रियस्तरे विख्यातानां विदुषां लेखै: समलङ्कृत:। सम्पादकान् प्रो. 
मल्लेपुरम्.जि. वेङ्कटेशमहाभागान् आचार्य वीरनारायण पाण्डुरङ्गीमहाभागान् 
तथा आचार्य नारायणमहाभागान् च अभिनन्दामि ।

प्रो.अहल्या. एस् 

कुलपतिः, 

कर्नाटकसंस्कृतविश्वविद्यालयः


[[IV]]

