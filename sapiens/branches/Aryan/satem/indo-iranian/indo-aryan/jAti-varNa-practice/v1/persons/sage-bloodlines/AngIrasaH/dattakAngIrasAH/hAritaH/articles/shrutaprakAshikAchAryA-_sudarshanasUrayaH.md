+++
title = "श्रुत-प्रकाशिकाचार्याः- सुदर्शनसूरयः"

+++
<details><summary>विस्तारः (द्रष्टुं नोद्यम्)</summary>

गद्यत्रय-यदुगिरि-प्रस्तावात्
</details>

## जन्म
एते च श्रुत-प्रकाशिकाचार्याः श्री-रङ्ग-क्षेत्रे कृतावताराः ।  
क्रिस्ताब्दे १३ तेषां जीवितकालः ।  
एते हारित-गोत्र-लब्ध-जन्मानः ।  

तात-पादा एतेषां वाग्-विजयि-भट्टर्-नामानः ।  
एतेषां पितामहाः वेद-व्यास-भट्टर् ।  
भगवद्-रामानुजाचार्याणां प्रधान-अन्तरङ्ग-शिष्यस्य श्री कूरेशस्य (कूरत्ताळ्वान्) प्रपौत्राः  
एते श्रुत-प्रकाशिकाचार्याः ।  

एते सुदर्शन-भट्टर्, सुदर्शन-सूरिः, व्यास-भट्टर्, टीकाचार्यः, इत्यादि नाम-धेयैः प्रख्याताः ।

## आचार्यः
तेषां आचार्याः तावत् वात्स्य-वरदाचार्याः नडादूरम्माळ् इति द्राविडभाषायां प्रसिद्धाः ।  
भगवद्-रामानुजार्यैः स्थापितेषु चतुस्-सप्ततौ सिंहासनेषु अन्यतमस्य श्रीभाष्यपीठस्य अधिपतयश्च ।  
एतेषां सविधे श्रुतप्रकाशिकाचार्याः श्रीभाष्यादि ग्रन्थान् अधीतवन्तः ।  
आचार्य-मुखेन बहु-वारं श्री-भाष्य-काल-क्षेपं श्रुत्वा  
यथाश्रुतं तथैव विलिख्य रक्षितवान् ।  
अत एव एतेषां नाम 'श्रुतप्रकाशिकाचार्यः' इति विख्यातम् ।  
तद्ग्रन्थः 'श्रुतप्रकाशिका' इत्येव प्रसिद्धाभूत् ।

> तस्मै रामानुजार्याय  
नमः परमयोगिने ।  
यः श्रुति-स्मृति-सूत्राणां  
अन्तर्-ज्वरम् अशीशमत् ॥  
वन्देऽहं वरदार्यं तं  
वत्साभिजन-भूषणम् ।  
भाष्यामृत-प्रदानाद् यः  
सञ्जीवयति माम् अपि ॥

इति श्रुतप्रकाशिकाग्रन्थारम्भे परमगुरून् भगवद्-रामानुजाचार्यान्  
तथा स्वगुरून् वात्स्य-वरदार्यान् नमस्कृतवन्तः ।

## ग्रन्थाः
एतैः अनुग्रहीताः ग्रन्थाः 

- १. श्रुतप्रकाशिका
- २. श्रुतप्रदीपिका
- ३. तात्पर्यदीपिका वेदार्थसङ्ग्रहव्याख्या
- ४. सुबालोपनिषद्वृत्तिः
- ५. शरणागतिगद्यव्याख्या (इतर गद्यद्वयस्य व्याख्या लुप्ता)
- ६. नित्यग्रन्थव्याख्या
- ७. शुकपक्षीयम् (भागवतव्याख्याग्रन्थः)
- ८. सन्ध्यावन्दनभाष्यम्
- ९. प्रार्थनापञ्चकम्
- १०. मुक्तकश्लोकाः
- ११. पञ्चस्तवादिव्याख्या (लुप्तः)

इत्याद्यनेके ग्रन्थाः ।  

एतेषां सविधे श्री पिळ्ळैलोकाचार्याः, श्री वेदान्ताचार्याः, ईयुण्णि पद्मनाभाः इत्यादि महाचार्याः श्रीभाष्यादीन् अधीतवन्ताः । पूर्वाचार्यैः परिरक्षितश्रीरङ्गक्षेत्रं, श्रीरङ्गनाथकैङ्कर्यञ्च तथा श्रीभाष्यादि प्रमाणग्रन्थान् सम्यक् परिपोषितवन्तः एते । एतेषां कालानन्तरं तुरुष्कयवनाद्याक्रमणकाले श्रीपिळ्ळैलोकाचार्येण, प्रमेयं श्रीरङ्गनाथदिव्यमङ्गलविग्रहं, तथा श्रीवेदान्ताचार्येण प्रमाणं श्रुतप्रकाशिकां परिरक्ष्य उपकृतवन्तः । श्री श्रुतप्रकाशिकाचार्यस्य तनियन् (स्तुतिः)

> 'यतीन्द्रकृतभाष्यार्थाः यद्व्याख्यानेन दर्शिताः ।  
वरं सुदर्शनार्यं तं वन्दे कूरकुलाधिपम्' ॥ 

इति ।