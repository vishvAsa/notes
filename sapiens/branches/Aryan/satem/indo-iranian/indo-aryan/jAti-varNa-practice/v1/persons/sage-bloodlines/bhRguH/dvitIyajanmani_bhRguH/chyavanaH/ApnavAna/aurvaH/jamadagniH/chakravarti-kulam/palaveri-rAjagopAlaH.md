+++
title = "पलवेरि-राजगोपालः"
+++

विद्वद्-ग्रामे विद्वत्-कुले विद्वत्-पुत्रः।  
इञ्जिमेडूद्भवो अहोबिल-मठाधिपतिस् तच्छिक्षको श्रीवैष्णव-रहस्यग्रन्थादौ।

बाल्य एव तत्-पिता दिवं गतः।  
भूर् हृता शासक-वञ्चनेन।  
अग्रजो वेदाध्ययन-सम्पन्नोऽपि परिवारभरणार्थं पाचको जातः।  
द्वे भगिन्यौ विधवे।  
तयोर् भरणाय विवाहं निराकरोत्।  
अन्ततः ३५-तमे वयस्य् अग्रजस्य वाङ्नियमनभिया ऽऽग्रहेण विवाहः कारितः।  
५०-तमे वर्षे पुत्रो ऽजायत, ततः पूर्वं पुत्र्यः।  
दिष्ट्या पत्न्या बहु सम्मानितो येन तद्-अपत्यानि तस्मिन् विनाश्रमं विनीतानि जातानि। 

स्वपुत्रं शालाम् प्रैषयत्, किन्तु गृहे ऽपाठयच् छास्त्राणि काव्यानि च - संस्कृतानि द्राविडान्य् अपि।  
गृहे प्राप्ते शालापठनं तस्य निषिद्धम्। शाल-शिक्षक-विधित-गृह-कार्यम् अपि शालायाम् भोजनवधाव् एक-घण्टात्मके पूरणीयम्।  
एवं देशिक-प्रबन्धाः, दिव्य-प्रबन्धाश्चापि, ५ महाकाव्यानि, न्यायशास्त्रस्य प्रकरणग्रन्थाः, रहस्यग्रन्थाः … इत्यादि पाठिताः।  
बालस् तेनत्यन्तम् प्रभावितो ऽसकृत् प्रपत्त्य्-अनुमतिम् अयाचत।  

शूद्रेभ्योऽपीतिहासपुराणादि शिक्षितुं श्राम्यति स्म - "वर्णानाम् ब्राह्मणो गुरुर्" इति धिया।  
सदाचारशीलोऽप्य् अदाम्भिकः - "स्वसौकर्याय कर्मकरान् अज्ञातजातीन् गृहे प्रवेश्य, स्वयम्-आगतान् शूद्रान् कुतो न प्रवेशयानि गृहम्"  
इति तान् अपि (पञ्चमान् अपि!) प्रवेश्य भोजयति स्म (शास्त्रोचित भिन्न-पात्रैः)।  
"मद्-वचनं न शृण्वन्ति चेन् मत्तपसि दोष" इति मन्यमानो वीरायते स्म।  
शूद्रा अपि तस्मिन् भक्त्या ऽवर्तन्त।   
मृत्योर् अनन्तरम् अपि तत्रत्यैः शूद्रैः सादरं स्मर्यते स्म - "अस्मद्-गृहे कलहम् पर्यहरत्", "दुर्व्यवहारे श्रुते गृहम् एवागत्य तर्जयति स्मे"ति।  

अहोबिल-मठेन बहु सम्मानितः।  
अन्यैस् तूपक्षितः क्रुद्धैः - शूद्रसंसर्गोऽस्य, न च शास्त्रप्रचारे ऽलं रतो ग्राम-वास-रुचिर् इति।

शालाध्यापकः - संस्कृतम् अपाठयत्। तन्निषेधात् परं हिन्दीम् अभ्यस्य ताम् अपाठयत्।  
निवृत्तेः परम् बॆङ्गळूरुनगरम् आगतः।  कुत्सिते गृहे ऽज्ञातो ऽवसत्।  
दारिद्र्ये ऽपि न धनचिन्ता - तया ब्राह्मण्यनाश इति।  
"अहं नारायणस्य, न ममे"ति दास-भाव-पूर्णः सुखेनाजीवत्। 

पश्चाद् "अत्र महान् विद्वान् वसती"त्य् अहोबिलापीठाधिपतिना सूचिते सति च्छात्रास् सम्पन्नाः।  
तान् अपाठयत्।  
दान-लब्ध-भुवि पुत्रेणान्ततो गृहं निर्मितम्। 

पत्न्याः श्राद्धे कृते  
पुत्रं तत्कर्मणि नैपुण्यम् अवाप्तुम् प्रेरयित्वा मृतः।  

