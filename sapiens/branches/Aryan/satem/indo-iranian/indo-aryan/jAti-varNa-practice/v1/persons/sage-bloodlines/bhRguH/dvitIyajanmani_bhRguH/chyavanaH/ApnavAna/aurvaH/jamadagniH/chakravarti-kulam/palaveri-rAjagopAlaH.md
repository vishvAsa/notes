+++
title = "पलवेरि-राजगोपालः"
+++

{{< figure src="../images/paLHaveri-chakravarti-rAjagopAlAchAryaH.jpg" title="" class="thumbnail">}}

विद्वद्-ग्रामे विद्वत्-कुले विद्वत्-पुत्रः।  
इञ्जिमेडूद्भवो अहोबिल-मठाधिपतिस् तच्छिक्षकः श्रीवैष्णव-रहस्यग्रन्थादौ।  
तिरुपताव् अप्य् अध्यापितः।  
(तॆलुगु-लिपि-ग्रन्थान् एव विश्वसीति स्म, ग्रन्थलिपिम् अपि जानाति स्म! शालाध्यापनवृत्तौ नियुक्तेः परम् एव द्राविड-लिप्य्-अभ्यासं चकार।)

बाल्य एव तत्-पिता दिवं गतः, येन घनपाठिकुले जातस्यास्य वेदध्ययनं न सम्पन्नम्।  
भूर् हृता ब्राह्मण-विरोधि-शासक-वञ्चनेन।  
अग्रजो वेदाध्ययन-सम्पन्नोऽपि परिवारभरणार्थं पाचको जातः।  
द्वे भगिन्यौ विधवे।  
तयोर् भरणाय विवाहं निराकरोत्।  
अन्ततः ३५-तमे वयस्य् अग्रजस्य वाङ्नियमनभिया ऽऽग्रहेण विवाहः कारितः।  
५०-तमे वर्षे पुत्रो (लक्ष्मीनरसिंहाख्यो बालाज्य्-अपर-नामधेयो) ऽजायत, ततः पूर्वं पुत्र्यः।  
दिष्ट्या पत्न्या बहु सम्मानितो,  
येन तद्-अपत्यानि तस्मिन् विनाश्रमं विनीतानि जातानि। 

स्वपुत्रं शालाम् प्रैषयत्,  
किन्तु गृहे ऽपाठयच् छास्त्राणि काव्यानि च - संस्कृतानि द्राविडान्य् अपि।  
गृहे प्राप्ते शाला-पठनं बालस्य निषिद्धम्।  
शाल-शिक्षक-विहित-गृह-कार्यम् अपि  
शालायाम् भोजनवधाव् एक-घण्टात्मके पूरणीयम् बभूव।  
एवं देशिक-प्रबन्धाः, दिव्य-प्रबन्धाश्चापि, ५ महाकाव्यानि, न्यायशास्त्रस्य प्रकरणग्रन्थाः, रहस्यग्रन्थाः … इत्यादि पाठिताः।  
बालस् तेनत्यन्तम् प्रभावितो ऽसकृत् प्रपत्त्य्-अनुमतिम् अयाचत।  

शूद्रेभ्यो ऽपीतिहास-पुराणादि शिक्षितुं श्राम्यति स्म -  
"वर्णानाम् ब्राह्मणो गुरुर्" इति धिया।  
सदाचार-शीलो ऽप्य् अदाम्भिकः -  
"स्वसौकर्याय कर्म-करान् विद्युत्-समीकर्त्रदीन् अ-ज्ञात-जातीन् गृहे सम्प्रदायोल्लङ्घनेन प्रवेश्य,  
स्वयम्-आगतान् शूद्रान् कुतो न प्रवेशयानि गृहम्?"  
इति तान् अपि (पञ्चमान् अपि!) प्रवेश्य भोजयति स्म (शास्त्रोचित-भिन्न-पात्रैः)।  
शूद्रा अपि तस्मिन् भक्त्या ऽवर्तन्त।   
मृत्योर् अनन्तरम् अपि तत्रत्यैः शूद्रैः सादरं स्मर्यते स्म - "अस्मद्-गृहे कलहम् पर्यहरत्", "दुर्व्यवहारे श्रुते गृहम् एवागत्य तर्जयति स्मे"ति।  
"मद्-वचनं न शृण्वन्ति चेन् मत्तपसि दोष" इति मन्यमानो वीरायते स्म।

अहोबिल-मठेन बहु सम्मानितः।  
अन्यैस् तूपक्षितः क्रुद्धैः -  
"शूद्र-संसर्गोऽस्य, न च शास्त्रप्रचारे ऽलं रतः कुग्राम-वास--पामर-बोधन-रुचिर्" इति।

शालाध्यापकः - संस्कृतम् अपाठयत्।  
ब्रह्म-द्विट्-शासकैस् तन्-निषेधात् परं  
हिन्दीम् अभ्यस्य ताम् अपाठयत्।  
निवृत्तेः परम् बॆङ्गळूरुनगरम् आगतः।  
कुत्सिते गृहे ऽज्ञातो ऽवसत्।  
दारिद्र्ये ऽपि न धनचिन्ता - तया ब्राह्मण्य-नाश इति।  
"अहं नारायणस्य, न ममे"ति दास-भाव-पूर्णः सुखेनाजीवत्। 

पश्चाद् "अत्र महान् विद्वान् वसती"त्य् अहोबिलापीठाधिपतिना सूचिते सति  
च्छात्रास् सम्पन्नाः।  
तान् अपाठयत् - किञ्च स-नियमम् - साम्मुख्येन, रहस्यादेर् ध्वनि-रक्षणं निषिद्ध्य।  
दान-लब्ध-भुवि पुत्रेणान्ततो गृहं निर्मितम्। 

पत्न्याः श्राद्धे पुत्रेण कृते  
पुत्रं तत्-कर्मणि नैपुण्यम् अवाप्तुम् प्रेरयित्वा मृतः।  

