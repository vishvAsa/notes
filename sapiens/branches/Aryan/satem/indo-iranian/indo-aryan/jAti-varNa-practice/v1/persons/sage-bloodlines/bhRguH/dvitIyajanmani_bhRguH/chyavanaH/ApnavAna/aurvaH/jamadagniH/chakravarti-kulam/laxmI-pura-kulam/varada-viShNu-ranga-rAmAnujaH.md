+++
title = "वरद-विष्णुः रङ्ग-रामानुजः"
+++

चतुष्-षष्ठि-प्रबन्ध-निर्माता, दशोपनिषद्-भाष्य-कारः श्री-रङ्ग-रामानुज-मुनिर् इत्य् अस्य महती प्रशस्तिर् अस्ति ।  
विशिष्टाद्वैत-मत-रीत्या उपनिषदां भाष्यम् अनेन विरचितम् ।  
अस्य जन्म-स्थानं तिरुपतिः ।  
लक्ष्मीपुर-शाखीय-नल्लान्-वंश्यः, श्री-वत्स-गोत्रोत्पन्नः, छन्दोगः अयम् ।  
अस्य विद्या-गुरुर् वात्स्य-अनन्ताचार्यः,  
परम-गुरुः ताताचार्यः, सन्यास-दीक्षा-गुरुः श्री-ज्ञानाब्धि-[[Pxiii]]ब्रह्मतन्त्र-परकाल-मुनिः । 

अस्य पूर्वाश्रम-नाम तावत् वरद-विष्ण्व्-आचार्यः । सो ऽयं महा-विरक्त-स्वरूपः, शान्त इति प्रख्यातिर् अस्ति ।  
अस्य जीवन-कालः १६७० - १७५० इति ज्ञायते ।  
अस्य ग्रन्थेषु अप्पय्य-दीक्षितः दोड्डयाचार्यश् च उल्लेखितौ । 

वेदेषु दशोपनिषद्-भाष्यानि,  
कृष्ण-यजुर्वेदे तैत्तिरीय-शाखान्तर्गत- पुरुष-सूक्त-भाष्यं,  
श्वेताश्वतरोपनिषद्-भाष्यम्, अथर्व-शिखोपनिषद्-भाष्यं, कौषीतक्युपनिषद्-भाष्यम्, मन्त्रिकोपनिषद्-भाष्यं, शतपथ-ब्राह्मणान्तर्गत-अग्नि-रहस्यस्य भाष्यं, महोपनिषद्-भाष्यं, ईशावास्य-व्याख्या भाव-दीपिका इत्यादिकं विरचितवन्तः । 

स्वाचार्यैः कृत-श्री-भाष्यादि-ग्रन्थानां व्याख्यान-रूप-ग्रन्थान् अनेकान् रचितवन्तः इमे रङ्ग-रामानुज-स्वामिनः । 

श्री-भाष्य-व्याख्या-मूल-भाव-प्रकाशिका, श्रुत-प्रकाशिकायाः व्याख्या भाव-प्रकाशिका, विषय-वाक्य-दीपिका, शारीरक-शास्त्रार्थ-दीपिका, न्याय-सिद्धाञ्जन-टीका, रामानुज-सिद्धान्त-सार-सङ्ग्रहः, तत्व-निष्कर्षः, रहस्य-त्रय-व्याख्या-तात्पर्य-कौमुदी, प्रति-तन्त्र-परिष्क्रिया, तिरुप्पल्लाण्डु, तिरुप्पावै, तिरुवाय्मोळि, कण्णिनुण्शिरुत्ताम्बु इत्यादि द्रमिड-प्रबन्धानां संस्कृतानुवादश् च एतैर् एव लिखितानि ॥

येनोपनिषदां भाष्यं  
रामानुजमतानुगम् ।  
रम्यं कृतं प्रपद्ये तं  
रङ्गरामानुजं मुनिम् ।।
