+++
title = "०३ गोविन्दो धाम निर्ययौ"

+++
विद्वान्. उमाकान्तभट्टः 


प्रकाण्डं पाण्डित्यं प्रवचनपटुत्वं स्फुटतरं   
प्रसिद्धो वाग्योगः स्फुरणगुणशीलं स्मृतिबलम्।   
दृढा तत्त्वश्रद्धा व्यवहरणरीतिर्निरुपमा   
गुरोर्गोविन्दस्य प्रथममभिवन्द्याः प्रमतिभिः ॥१ ॥  
कियन्तः शिष्या यं त्वनवरतमध्यासत सतां   
गुरुं तं गैर्वाण्यां मधुमधुरवाण्यामनुपमम्।   
विदग्धं कार्णाट्यां लिखनपरिपाटीपटुमतिं   
गलाग्रस्थाङ्ग्लेयं कुसुमसहकारं त्विव पिकाः ॥२ ॥  
सदा यो वेदान्ते परिषदि च विन्ते स्म कृतिनां   
लसत्तत्त्वामोदे विहितबहुशोधे जितबुधः।   
ददानो माध्वीकं विमथनसमुत्थं मृदुहृदे    
स यातो गोविन्दो दिवमिति तु वार्ताशनिनिभा ॥३ ॥  
कियत्स्वादुर्वा वागथ कियदुदारं च हृदयं   
कियन्मन्त्रं ध्यानं कियदमितमैत्रं तदुदितम्।   
कियच्छोधो बोधः कियदुपकृतिर्वा व्यवहृतिः    
त्वितीमां ना नार्हो गुणगणनिकां कर्तुमधुना ॥४ ॥  
मुकुन्दं माकान्तं विधृतनवनीतं मुनिनुतं    
मुदा मुग्धस्त्रीभिर्वननवलनासेविततनुम्।   
हृदि ध्यायं ध्यायं रजतपुरमध्यस्थनिलयं   
स गोविन्दाचार्योऽलभत हरिगोविन्दविभवम् ॥५ ॥  
गोविन्दधाम बन्नञ्जे गोविन्दपदभागसौ।   
गोविन्दतत्त्वनिर्णेता गोविन्दकृपया ययौ ॥६ ॥  