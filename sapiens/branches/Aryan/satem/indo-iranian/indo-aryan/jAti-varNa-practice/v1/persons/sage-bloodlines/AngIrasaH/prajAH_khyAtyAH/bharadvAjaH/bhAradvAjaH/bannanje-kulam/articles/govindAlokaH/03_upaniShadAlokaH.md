+++
title = "०३ उपनिषदालोकः"

+++

[[63]]

## १०  श्रीबन्नञ्जे गोविन्दाचार्याणां तलवकारोपनिषच्चिन्तनम्
अ.गुरुप्रसादाचार्यः
जयन्ति ते सुकृतिनः रससिद्धाः कवीश्वराः।  
नास्ति तेषां यशः कार्ये जरामरणजं भयम् ॥ 
सुविदितमेवेदं सुभाषितं समेषां सज्जनानाम्। अस्मत्कालीनाः तादृश 
रससिद्धाः कवीश्वराः बन्नंजेगोविन्दाचार्यवर्याः। सरस-सुन्दर-पाठ-प्रवचन- 
मालिकाभिः (Չ׌ن۷۰ِ) अनितरसाधारणवैदुष्योपेतग्रन्थरत्नैश्च अद्यापि 
राराजन्ते  आचार्यवर्याः  सहृदयसज्जनहृदयमन्दिरेषु  ॥  तत्र  उपनिषदः 
अधिकृत्य  आचार्याणां  चिन्तनं  परमाद्भुतं,  सर्वातिशायि  च।  तत्राऽपि 
तलवकारोपनिषदः यः कन्नडानुवादः आचार्यैः रचितः, स तु कन्नडभुवनेश्वरी-
शिरोरत्नमिव  राराजते।  एवं  संस्कृतभाषायां,  वामनपण्डिताचार्यरचित- 
तलवकारोपनिषद्भाष्यटीकायाः पन्थिकारूपेण रचिता कृतिः विद्वत्प्रपञ्चे एव 
असाधारणं स्थानं आभज्यते ॥ 
भूमिका राजतेतराम् 
उभयकृत्योरपि प्रारम्भे वर्तमाना पीठिका नूनं असाधारणीका अनुपमा 
अनन्या यत्र आचार्याः – ‘अपौरुषेयत्ववादिनां सारसंग्रहः, इतिहासो नाम 
चक्रगमनम् खंडनमध्यपौरूषेयम् इति अन्यान्यप्रकरणेषु उपनिषद्विषये प्रपञ्चे 
अवश्यं ज्ञातव्यानां विषयाणां सारसङ्ग्रहमेकत्र कृतवन्तः। 
अथ कथं ताः उपनिषदः
भूमिकायामेव ‘उपनिषत्’ शब्दस्य नूत्न-नूत्नार्थाविष्कारः स्वरसतया 
कृताः- यथा वा – (उपनिषच्चन्द्रिका भूमिका Page No - 53)
महाभारते स्मर्यते- 

[[64]]

यं वाकेषु अनुवाकेषु निषत्सूपनिषत्सु च। 
वदन्ति सत्यकर्माणं सत्यं सत्येषु सामसु ॥
तत्र काः निषदः ? काः उपनिषदः ? ब्राह्मणारण्यका इति एव निषदः। 
कुतः ? ब्राह्मणारण्यकेषु अध्यात्मं निषण्णमिति निषदः। ब्राह्मणारण्यकेभ्योऽपि 
उपरि गताः उपनिषदः। वेदवाचाम् उत्कृष्टतमाः सारभागाः उपनिषदः इति 
निष्कर्षः, तेन वेदवाङ्मये सर्वस्मात् उपरि निषीदन्ति इति उपनिषदः(अ)। ये 
च  उपसीदन्ति  तान्  उपरि  निषादयन्ति  इत्यपि  उपनिषदः(आ)।  उपरे 
नारायणे स्वयं निषीदन्ति इत्यपि उपनिषदः(इ)। श्रोतॄन्/पाठकान् नः उपरे 
निषादयन्ति इति वा उपनिषदः(ई)। उपरि नीत्वा उपरे नीत्वा वा साधयन्ति 
भगवन्तं इति वा उपनिषदः(उ)। उपनीताः सीदन्ति आसु इति वा उपनिषदः।
अपि  च-  ‘उप’  इत्यस्य  प्राचीनैः  अङ्गीकृतः  अर्थः  सामीप्यं  इति। 
‘उत्कृष्टाननुरूपत्वात्  उपशब्दः  प्रकीर्तितः’  इति  माण्डूकभाष्ये  माहात्म्य 
प्रमाणानुगुणं, उपशमशब्दे उपशब्दस्य उत्कृष्टः इत्यपि अर्थः सर्वज्ञाचार्यैः 
सूचितः। रहस्यार्थकस्य ‘उपद्वर’शब्दस्य संक्षिप्तरूपोऽयं उपशब्दः ‘रहस्यं’ 
इत्यप्यर्थम्  अभिधत्ते।  एवं  च  सामीप्यं,  उत्कृष्टः,  रहस्यं  इति  अर्थत्रयं 
आदधानः उपशब्दः अस्माकं जीवानां अत्यन्तसमीपे रहस्यतया वर्तमानं 
शब्दैः सर्वैः उत्कृष्टं परब्रह्म नारायणमेव वक्ति ॥ उप भगवन्तं, नि  नितरां 
सादयन्ति  बोधयन्ति/प्रापयन्ति इति उपनिषदः। (षद्लृ विशरणगति-
अवसादनेषु, गतिः अवगतिः, प्राप्तिश्च)। 
अपि  च  षद्लृधातोः  अवसादनं   नाश  इत्यप्यर्थः।  तमर्थं  उवगम्य 
चिन्तयामः। ‘उपनिषदः’ इत्यस्य अन्योप्यर्थः स्फुरति-
उप- जीवानां समीपे, उप उत्कृष्टया  अनादिकालादारभ्य वर्तमानं 
अज्ञानं, नि नितरां, सादयन्ति  नाशयन्ति इति उपनिषदः।
(भगवत्स्वरूपविषये,  जीवस्वरूपविषये,  संसारस्वरूपविषये  वर्तमानं 
अज्ञानं नाशयन्ति)।

[[65]]

एवं  तत्त्वज्ञानबोधनद्वारेण  अज्ञाननाशनद्वारेण  जीवानां  संसारमेव 
नाशयन्ति इत्यपि उपनिषदः।
एवं  उपनिषच्छब्दस्य  अनेके  नूत्नाः  अर्थाः  आचार्यैः  प्रकाशिताः। 
उपनिषच्चिन्तनविषये  बन्नञ्जे  गोविन्दाचार्यः  नूनं  मार्गदर्शीमहर्षिः।  तेषां 
मार्गदर्शने यदि पुरतः गच्छामः- अन्येऽप्यर्थाः एवं स्फुरन्ति-
१. उप  अस्माकं समीपे स्थितं, एवमपि रहस्यं, यथायोग्यं उत्कृष्टं- 
लक्ष्मीतत्त्वं, प्राणतत्त्वं, रुद्रेन्द्रादिदेवतातत्त्वं, तेषां तारतम्यं च निरतितरां 
सादयन्ति  बोधयन्ति, तेन च तत्तत्त् तत्त्वविषये अज्ञानं नाशयन्ति, अन्ते 
च तत्तत् प्रापयन्ति च इत्यपि उपनिषदः।
२. उप  उत्कृष्टं - मुक्तिसाधनोपायं - निष्कामकर्मयोगं, ज्ञानयोगं, 
भक्तियोगं, निरतितरां, सादयन्ति बोधयन्ति इत्यपि उपनिषदः।
३. उप  उत्कृष्टं, जीवस्वरूपभूतं आनन्दं मुक्तिं नितरां बोधयन्ति, 
प्रापयन्तीत्यपि उपनिषदः ॥
नामधेये किमस्ति ? बहु अस्ति
‘तलवकार’शब्दस्यापि अतीवनूतनोऽर्थः एवं संप्रकाशितः-
(उपनिषच्चन्द्रिकाभुमिका- पृ.सं- 49, 50)
‘अथ सामवेदिनां इयं तलवकारोपनिषत् भवति यां केनोपनिषत् इति 
प्रचुरमाचक्षते। केनेषितं पतति प्रेषितं मनः..... इति केन पदेन आरब्धा 
उपनिषत् केनोपनिषत् इति समीचीनम् ॥ कथं अथ तलवकारोपनिषत्किं 
निमित्तं नामधेयम् ? कश्चार्थः ? कावा निरुक्तिः ? सहस्रवर्त्मा सामवेदः। 
तत्रैव  तलवकारशाखा।  तस्याः  शाखायाः  द्रष्टारः  तलवकाराः  उच्यन्ते। 
तन्त्रवाद्यकारान्  सतः  तलवकारानाचक्षते  इति  निरूचुः।  ते  किन्तु(ल) 
तलवकाराः  ये  पाणितलेन  तोलयित्वा  तालं  सतालं  गायन्ति।  तालवाद्यं 
मुरज, मृदङ्ग, पणव, गोमुखादिकं आनद्य गायन्ति। तथाचेदं लयप्रधानं 

[[66]]

तलवकारगानम्। अद्यत्वे तु सामगाने श्रुतिरस्ति। न लयः। गायेयुः वीणायां 
साम। गायेयुः वेणुना साम। न मुरजेन। आसीदपि तादृशः कालः। यत्र 
सतालं सामगाः साम गायन्ति स्म। अस्याः पद्धतेः प्रवर्तकाः तलवकाराः 
नाम। तेषां इयं उपनिषत्- तलवकारोपनिषत् इति।
क्रमपरिवर्तनेप्यस्ति अनुसन्धानम्
‘केनेषितं पतति....’ इति प्रथमश्लोके- मनः, प्राणः, वाक्, चक्षुः, 
श्रोत्रम्- इति क्रमेण पञ्चेन्द्रियाणां प्रस्तावः। तस्य उत्तररूपे द्वितीयश्लोके च 
श्रोत्रं, मनः, वाक्, प्राणः, चक्षुः- इति क्रमेण पञ्चेन्द्रियाणां प्रस्तावः ॥ पुनः 
पञ्चमश्लोकात् आरभ्य नवमश्लोकपर्यन्तं-पञ्चेन्द्रियाणां प्रस्तावः- वाक्, मनः, 
चक्षुः, श्रोत्रं, प्राणः इति अन्येनैव क्रमेण॥ एवं क्रमपरिवर्तनेऽपि अनुसन्धान-
विशेषः अस्ति तं अनुसन्धानविशेषं कन्नडानुवादे विशेषतः, एवं संस्कृत-
व्याख्याने संक्षिप्ततया सूचितवन्तः बन्नञ्जे आचार्याः। संस्कृते यथा-
प्रथमश्लोके- ‘स्वानुभवक्षेत्रं मनः प्रथममाह शिवः। ततः स्वतोऽप्युत्तमं 
प्राणम्।  उत्तरार्धेऽप्येवम्  प्रथमं  वाक्-देवता  अग्निः।  ततः  ततोऽप्युत्तमौ 
चक्षुः-श्रोत्रमानिनौ सूर्याचन्द्रमसौ इति क्रमः ॥
द्वितीयश्लोके- ‘अयमत्रानुसन्धानक्रमः। प्रथमं गुरुमुखात् श्रवणम्। ततः 
मनसा स्वरूपचक्षुषा साक्षात्कारः इत्यत्र विवक्षाक्रमः ॥’ 
पञ्चमश्लोकात् नवमश्लोकपर्यन्तं निर्दिष्टानाम् इन्द्रियाणाम् अयमत्र क्रमः। 
वाग्देवता स्वाहा प्रथमम् उक्ता। ततो मनोदेवः पर्जन्यः, अग्निर्वा। ततः 
चक्षुः-श्रोत्रमानिनौ  सूर्याचन्द्रमसानन्तो  च  मुख्यप्राण  इति  देवता- 
तारतम्यानुगुणोऽयं निर्देशः ॥
अर्थगाम्भीर्यमद्भुतम् 
वेदोपनिषदां  अनितरसाधारणवैशिष्ट्येषु  अन्यतमत्  तासां  परमोच्चं 
अर्थगाम्भीर्यम्। तदर्थगाम्भीर्यं बन्नञ्जे आचार्याः स्वीयानुवादे व्याख्याने च 
अतीवविशदतया विरूपितवन्तः ॥

[[67]]

द्वितीयमन्त्रे  ‘स  उ  देवः’  इत्यस्य  अतिसुन्दरं  विस्तृतं  व्याख्यानं 
पश्यन्तु॥ यथावा- ‘सः’ इति सर्वनामशब्दः सामान्यतः दूरस्थं वक्ति। अत्र 
तु न केवलं दूरस्थः, अपि तु समीपस्थोऽपि। सृ गतौ, सर्वत्र सरतीति  सः 
इति निरुक्तिः। एवं च दूरस्थः समीपस्थः, सर्वत्रवर्तमानः यः स एव ‘सः’ 
अपि  च,  सर्वं  सरतीति   ‘सः’  इत्यपि  निरुक्तिः  ॥  ये  गत्यर्थकाः  ते 
ज्ञानार्थकाः ॥एवं च ‘सः’ इत्युक्ते ‘सर्वज्ञः’ इत्यप्यर्थः ॥ ब्रह्माण्डपिण्डाण्डेषु 
सर्वत्र वर्तमानः, सर्वब्रह्माण्डपिण्डाण्डज्ञानीयः स एव ‘सः’ 
किञ्च- यः सर्वस्मादपि सारभूतः स एव ‘सः’ सारभूतश्च स भवति यः 
दोषरहितः, ज्ञानानन्दमयश्च। एवं च यः सच्चिदानन्दमयः स एव ‘सः’ इत्युच्यते। 
‘सः’ इति दूरस्थोऽपि भवति। अत एव बहुदूरे सूर्यमण्डले वर्तमानः 
नारायणः ‘सः’ इत्येवोच्यते ॥ एवं समीपेऽपि वर्तमानः सः। अत एव जीवानां 
हृत्कमलवासी गायत्रीप्रतिपाद्यः बिम्बरूपी अपि ‘सः’। एवं सर्वव्याप्तः एव 
सारात्सारतरः। अत एव सर्वशब्दवाच्यः। श्रोत्रं, चक्षुः मनः, वाक्, प्राणः 
इति  इन्द्रियवाचकशब्दाः  अतिमुख्यतया  नेन्द्रियवाचकाः,  न  वा 
इन्द्रियाभिमानिदेवतावाचकाः। अपि तु- सकलेन्द्रियाणां, अभिमानिदेवतानां 
च स्रष्टारं, एवं तेषां तत्तच्छक्तिप्रदं, महाप्रलयकाले एतेषां संहर्तारं, मुक्तौ पुनः 
स्वरूपेन्द्रियाणां अभिव्यक्तिकर्तारं भगवन्तमेव इन्द्रियवाचकशब्दाः संवदन्ति। 
एवं च सर्वव्याप्तः सर्वज्ञः, सारात्सारतरः, सर्वशब्दवाच्यः यः स एव ‘सः’।
‘क उ देवो युनक्ति’ ? इति प्रश्नाभिप्रायः कः ?
प्रथमे  मन्त्रे  एव  अयं  प्रश्नः,  इन्द्रियनियामके  प्रश्नः  इति  सामान्यतः 
उत्तरम्, अभिमानिनयन्यायेन इन्द्रियाभिमानिनां नियामकः कः इत्यपि प्रश्नः 
परन्तु इन्द्रियाणां, इन्द्रियमानिनां च नियामकं हृषीकेशं प्रश्निकः जानात्येव। 
एवं तर्हि ज्ञातविषये सदाशिवः कुतः पृच्छतीति ? अत्र बन्नञ्जे आचार्याणां 
विवरणम् अतीवसमीचीनम्। यथा-
महिमातिशयज्ञानार्थः प्रश्नः, ‘को देवः कीदृशो देव इति ॥ तद्यथा 

[[68]]

अर्जुनः कृष्णमाह- ‘भासस्तवोग्राः प्रतपन्ति विष्णो। आख्याहि मे को भवा
नुग्ररूपः।(भगवद्गीता-११-३०-३२) तदेवं ‘तावा एताः शीर्षन् श्रियः। 
श्रिताः  चक्षुः,  श्रोत्रं,  मनो,  वाक्,  प्राणः’  (महैतरेये-  २.२.२२)  इति 
श्रुत्यन्तरगदितानि  शीर्षाण्यानि  पञ्चज्ञानसाधनानीन्द्रियाणि  गृहीतानि 
भवन्ति पञ्चात्मनोः प्राणनारायणयोः उपासनार्थम्। अवान्तरप्रेरकाः सिद्धा 
एव। ‘भीषास्माद्वातः पवते’ इत्यादिः। न तत्र जिज्ञासा। स्वतन्त्रप्रेरकस्य 
महिमातिशय एवेह जिज्ञास्यते इति ॥
अपूर्वं पाठान्तरम्
बन्नञ्जे आचार्याः वदन्ति स्म यत् अर्थशुद्धेः कारणीभूता पाठशुद्धिरिति 
शुद्धपाठस्वीकारविषये अतीव जागरूका आसन् आचार्याः। तलवकारोप-
निषद्यपि द्वितीयखण्डे प्रथममन्त्रे ‘यदि मन्यसे सुवेदेति दहरमेवापि नूनं त्वं 
वेत्थ ब्रह्मणो रूपम्’ इति सार्वत्रिकः पाठः नञ् रहितः एव। परन्तु अस्य 
भागस्य वामनपण्डितानां टीका तु ‘स्वहृदयस्थमेव ब्रह्मणः रूपं नूनं नवेत्थ’ 
इति। प्राचीनटीकाकाराणां वामनपण्डितानां टीकानुगुणं ‘दहरमेवाऽपि नूनं 
न वेत्थ ब्रह्मणो रूपं’ नञ्गर्भ एव प्रतनः पाठः इति निश्चीयते इति बन्नञ्जे 
आचार्याः।  सर्वगुणपरिपूर्णस्य  परब्रह्मणः  हृद्रूपस्यापि  संवेदनं  संपूर्णतया 
अशक्यमेवेति नवेत्थ’ इति नञ् गर्भपाठस्वीकारः समुचित एव ॥ अत एव 
वामनपण्डिताचार्याणां पूर्वजाः नारायणपण्डिताचार्याः अपि सुमध्वविजय-
महाकाव्ये एवं प्रावोचुः-
न रमाऽपि पदाङ्गुलीलसन्नखधूराजदन्तसद्गुणान्। 
गणयेद्गणयन्त्यनारतं परमान् कोऽस्यपरो गुणान् वदेत् ॥
छन्दस्स्वपि वर्तन्ते अनुसन्धानविशेषाः
वैदिकच्छन्दोविषये अनितरसाधारणं कार्यत्रयम् आचार्याः कृतवन्तः- 
१. छन्दोबुभुत्सानां कन्नडभाषायां सुखावबोधाय लक्षणादिनिरूपणम्॥

[[69]]

 २. वैदिकछन्दोविषये विशेषबुभुत्सूनां कृते वैदिकछन्दोमीमांसा’ इति ग्रन्थं 
अारचय्य ‘उपनिषच्चन्द्रिका’ इति संस्कृतग्रन्थे परिशिष्टत्वेन आयोजनम् ॥ 
३.  वैदिकछन्दसां  अभिमानिदेवतानिर्देशपूर्वकं,  तत्तच्छन्दःस्वीकारेऽपि 
कार्य  निर्देशः,  अक्षराधिक्ये  अक्षरन्यूनतायां  वा  सूचितः  अर्थविशेषः, 
एकस्मिन् छन्दसि अन्तर्गतं अन्यत् छन्दः, छन्दसां बृहतीकरणं इत्येवमादयः 
अपूर्वाः  विषयाः  बन्नञ्जे  आचार्यैः  इदं  प्रथमतया  विशदीकृताः  ॥ 
संस्कृतव्याख्याने प्रथममन्त्रछन्दोविचारे यथा-‘प्रथममन्त्रे तावत् प्रथमपादे 
एकाक्षराधिका त्रिष्टुप्। एकादशाक्षरा हि त्रिष्टुप् एकादशात्मनः शिवस्य स्वं 
छन्दः। अतः सूक्तं त्रिष्टुभा शिवः पृच्छतीति। प्रथमपादे च एकाक्षराधिक्येन 
द्वादशेन्द्रियगमणन्तारं  केशवादिद्वादशात्मानं  नारायणं  स्मरन्नेव  प्रश्नम् 
उपस्थापयतीव॥
लिङ्गवचनानां व्यत्ययः शास्त्रेषु बह्वर्थत्वाय भवति
न  वेदेषु  लौकिकव्याकरणचिन्ता।  अन्यदेव  वर्तते  वैदिकव्याकरणं 
पाणिनीयम्। एवमपि स एव प्राह- छन्दसि इष्टानुविधिः’ कात्यायनोप्याह- 
‘सुपां सुपो भवन्ति, तिङां तिङः भवन्ति(५.२.३९)। एतेन च वैदिकप्रयोगेषु 
लिङ्गादिव्यत्ययानां  गतिः  कल्पिता,  व्यवस्थापि  कृता।  परन्तु  वेदेषु 
व्याकरणनियमभङ्गः  कुतः  क्रियते  इत्यस्य  नोत्तरं  लब्धम्।  अत्र  बन्नञ्जे 
आचार्याः वदन्ति-
वेदेषु व्याकरणनियमभङ्गोऽपि बह्वर्थत्वाय भवति। यथा वा ‘येन चक्षूंषि 
पश्यति’ इति मन्त्रव्याख्याने -
१. अभिमानि देवताविवक्षया एकवचनम्। चक्षुषामभिमानी विवस्वानपि 
येन पश्यतीति ॥
२. येन च चक्षूंषि पश्यति  पश्यन्ति(वचनव्यत्यासः) द्रष्टारः  चक्षूंषि, 
पश्यन्ति   दर्शनादिशक्तिमन्तः भवन्ति।

[[70]]

३. ख्यायन्त इति चक्षूंषि’ इत्यर्थस्वीकारे चक्षुर्ग्राह्यपदार्थजातानि एव 
चक्षूंषि, तानि लोकः पश्यति(मात्रवचनव्यत्यासः)
४. येन- यदनुग्रहेण, चक्षूंषि चक्षुषा(तृतीयार्थे प्रथमा) अयं लोकः 
पश्यतीति।
प्लुतस्वरस्य अपूर्वार्थता:
चतुर्थखण्डे च उपनिषदि एकं वाक्यम्- ‘यदेतत् विद्युतो व्यद्युतदा३ 
इति’ यदेतत्  परब्रह्म, विद्युतः  विशेषेण द्योतन्ते इति- विद्युतः  सूर्य-
चन्द्र-नक्षत्रादिसर्वभासः  व्यद्युतदा३  स्वयं  तत्र  स्थित्वा  प्रकाशयति। 
व्यद्युतदा३  इति  प्लुतस्वरस्तु  महदाश्चर्यमिदम्  इति  वक्ति  ॥  सूर्य-चन्द्र-
नक्षत्रादयः  प्राकृतभासः,  अप्राकृतपूर्णतेजोरूपिणः  भगवतः  पुरतः  अतीव 
न्यूनाः॥ सः तेजसां सिन्धुः। अन्ये बिन्दवः। सर्वानपि भासयते तत्तेजः 
परन्तु परब्रह्मणरूपिणं तेजः सूर्यादयः न भासयन्ते। तदुक्तं गीतायाम्-
‘न तद्भासयते सूर्यो न शशाङ्को न पावकः’।
काठकेऽपि श्रूयते-
‘न तत्र सूर्यो भाति न चन्द्रतारकं नेमाविद्युतो भान्ति कुतोऽयमग्निः तस्य 
भासासर्वविदं विभाति’। सर्वप्रकाशकस्य तस्य प्रकाशकः नान्यः वर्तते इति 
गीता-काठकयोः विदितं विषयं तलवकारः ‘व्यद्युतदा३’ इति प्लुतस्वरेण 
सूचयति॥ तत्रैव उत्तरतः अन्यद्वाक्यम्- ‘न्यमीमिषदा३’.....
सर्वप्रकाशकं ब्रह्म महाप्रलयकाले अक्षिणी निमील्य प्रसुप्तम्। तत्राऽपि 
पुनः  प्लुतस्वरः  को  वा  विशेषः  अर्थः  प्लुतस्वरस्य  ?  आचार्याः  वदन्ति- 
कियत्कालं  स्वपिति  तत्  ब्रह्म?  महाप्रलयकालसमाप्तिपर्यन्तम्। 
महाप्रलयकालस्तु  ३२२०४  सहस्रकोटिवर्षाः।  तावान्  दीर्घकालोऽपि 
कालातीतस्य तस्य ब्रह्मणः क्षणकालोऽपि न। अत एव भागवते तृतीयस्कन्धे 
वर्ण्यते- ‘अव्याकृतस्यानन्तस्य निमेष उपचर्यते’। एवं दीर्घकालं प्रसुप्तमपि 

[[71]]

तद्ब्रह्म क्षणकालमपि न सुप्तम्। एतादृशं आश्चर्यभावं वदनं व्यावृत्यैव वर्जनीयं 
किल! अत एव प्लुतस्वरः ॥
अपसिद्धान्तनिरासः
मूलमवलम्ब्य व्याख्यानम्। मूलसिद्धान्ते दीक्षाय व्याख्यातॄणामत्यन्तम् 
अावश्यकी। मूलसिद्धान्तदीक्षा तदापरिपूर्णा भवति यदा मूलसिद्धान्तमण्डनं, 
तद्विरुद्धविचाराणां खण्डनं च व्याख्यातृभिः क्रियते। बन्नञ्जे गोविन्दाचार्या 
अपि स्वीये उपनिषच्चन्द्रिकाभिधे व्याख्याने सर्वज्ञाचार्याणां भाष्यमण्डनम्, 
तद्विरुद्धाभिप्रयाणां खण्डनं च समीचीनतया एव कृतवन्तः प्रथममन्त्रव्याख्याने 
नवनमन्त्रव्याख्यानं,  उपनिषदः  अन्तिमखण्डव्याख्यानसन्दर्भेऽपि 
आचार्याणां परमतनिरासकौशलं द्रष्टुं शक्नुमः ॥
सरससुन्दरवाग्मिः सरसभारतीविलासेन च उपनिषदां हार्दं भाष्यकाराणां 
अभिप्रायं वामनपण्डितानां विशेषविचारं च बन्नञ्जे आचार्याः बालानामपि 
सुखावबोधः यथाभवेत्तथा स्वीयव्याख्याने निरूपितवन्तः। नूनवयं धन्याः 
यतः बन्नञ्जे आचार्याणां काले वयं आस्म, तं महोदयं अपश्याम, तदानीं 
इदानीमपि तेषां मधुरवाणीं शृण्वन्त एव स्मः, तेषां अद्भुतग्रन्थान् पठन्तः/
पाठयन्तश्च स्मः ॥
****

[[72]]

## ११  डा बन्नञ्जेगोविन्दाचार्यविरचिता उपनिषच्चन्द्रिका
डा. एच्.वि. नागराज राव् 
प्रथितयशसां  प्रातःस्मरणीयानां  विद्वत्तल्लाजानां  डा.  बन्नञ्जे 
गोविन्दाचार्याणां संस्कृतभाषाकृतिषु मेरुपर्वतायते उपनिषच्चन्द्रिका । बहुषु 
वर्षेषु कृतस्य परिश्रमस्य परिपक्कं फलमत्र गोचरीभवति। वेदान्त शास्त्रस्य 
यस्यां  कस्यामपि  शाखायां  गम्भीरमध्ययनं  चिकीर्षुभिः  सर्वैरपि  इयम् 
उपनिषच्चन्द्रिकाऽध्येतव्येति ममाभिप्रायो निवेद्यते। तस्याः प्रथममयूखस्य 
विषये कांश्चनांशान् अस्मिन् लेखने निवेदयितुमिच्छामि।
ग्रन्थे व्याख्याता उपनिषदः
अस्मिन्  ग्रन्थे  षडुपनिषदो  व्याख्यानसहिता  उपलभ्यन्ते।  याज्ञीय-
मन्त्रोपनिषत्  (ईशावास्योपनिषत्)  काठकोपनिषत्  (कठोपनिषत्), 
तलवकारोपनिषत्  (केनोपनिषत्),  आथर्वणोपनिषत्  (मुण्डकोपनिषत्), 
षट्प्रश्नोपनिषत् (प्रश्नोपनिषत्), माण्डूकोपनिषत् (मण्डूक्योपनिषत्) इति 
तासां  नामधेयानि।  तासाम्  श्रीमन्मध्वाचार्याणां  भाष्यं,  श्रीवामन- 
पण्डिताचार्यविरचिता टीका, श्रीबन्नञ्जेगोविन्दाचार्यविरचिता भावचन्द्रिका 
च ग्रन्थेऽस्मिन् उपलभ्यन्ते। 
उपनिषद्भूमिका
श्रीगोविन्दाचार्यै: श्रेष्ठा भूमिका सविस्तरा ग्रन्थादौ दत्ता। सर्वैर्वेदान्ता-
सक्तैरियं प्रथमं पठितव्या। वेदशाखानां विषयेऽत्र लभ्यमाना सामग्री अन्यत्र 
दुर्लभा। वेदा अपौरुषेया इति सिद्धान्तस्य च समर्थनमत्र विशिष्टया रीत्या 
कृतम् । वेदानां शाखा: कतीति च विचारः सुष्ठु न्यरूपि। ब्राह्मणानां सार 
आरण्यकम्। आरण्यकानां सार उपनिषत् इति आचार्यगोविन्दप्रतिपादनं 
सम्यगस्ति।  पुराणेतिहासेषु  अप्रामाण्यं  कथितवताम्  आधुनिकानां 

[[73]]

केषाञ्चिन्मतं  निरस्य  गोविन्दाचार्या  वदन्ति-  चतुर्विधाश्चत्वारो  वेदाः, 
पुराणानि, इतिहासौ च भारतरामायणे प्रमाणभूताः सप्त मातरः इति। अपि 
च  त  आहुः-  संहितापाठोऽपौरुषेयः,  क्रमपाठ:  पौरुषेय  इति।  ईदृशाः 
सूक्ष्मविषयाः जिज्ञासुभि: उपनिषद्भूमिकायां ज्ञातव्याः सन्ति। त्रयीमन्त्राणां 
त्रयोऽर्था इति सप्रमाणं कथयन्ति चाचार्यगोविन्दाः।
त्रयोऽर्थाः सर्ववेदेषु दशार्था: सर्वभारते।  
विष्णो: सहस्रनामापि निरन्तरशतार्थकम् ॥ 
गोविन्दाचार्याणां  बहुश्रुतत्वं  पदेपदे  व्यक्तं  भवति  अत्र।  वेदेषु 
गृह्यमाणास्त्रयोऽर्था: के इति वदन्ति-
अधिदैवमधाध्यात्ममधियज्ञमिति त्रयम्। अस्मिन् प्रसङ्गे गोविन्दाचार्या: 
शाङ्खायनगृह्यसूत्रं  दुर्गाचार्यस्य  भाष्यं  पातञ्जलं  महाभाष्यं  मन्त्रार्थमञ्जरीं 
षड् गुरुशिष्यवाक्यं चोदाहरन्ति। कोऽन्य एतावतो ग्रन्थान् दृष्टवान् ?
पूर्वमीमांसासूत्रकारो जैमिनिर्देवतास्वरूपम् अङ्गीकरोति न वेति प्रौढो 
विचारोऽपि उपनिषच्चन्द्रिकाया: भूमिकायां प्रस्तुतः। तत्र गोविन्दाचार्याणां 
निशिता मतिर्जाज्वलीति। विपश्चिदपश्चिमै: निश्चप्रचं पठनीयोऽयं भागः।
आचार्या  अत्र  जिज्ञासून्  जागरयन्ति।  ‘परःशतमुपनिषदः  सम्प्रति 
मुद्रिता दृश्यन्ते। न ताः सर्वा अप्युपनिषदः। अश्वा अपि सन्ति। अश्वमुखा: 
खरा अपि सन्ति।’
अतस्तत्त्वं ज्ञातुकामै: का उपनिषद आश्रयणीया इति चिन्तना प्रस्तुता। 
दशानाम् उपनिषदां विषये न कस्यापि विवाद:। वेदानां रसा उपनिषदः। 
महाभारतस्य पञ्चमवेदस्य सर्वपुराणानां च, अन्ततः सर्वोपनिषदां च रसो 
भगवद्गीतेति आचार्यगोविन्दसिद्धान्तः। तत्र दशोपनिषदां स्वरूपं च न्यरूपि 
सम्यगाचार्यैः। अतः सर्वेऽप्युपनिषद्विद्यार्थिन: आदौ भूमिकामिमां पठेयुरिति 
वयं सप्रश्रयं सूचयाम:।

[[74]]

भाष्यचन्द्रिकायां गोविन्दाचार्याणां नानादर्शननिष्णातत्वं पदेपदे व्यक्तं 
भवति। तावतां ग्रन्थानां ज्ञानम् एकस्मिन् पुरुषायुषे कथं प्राप्तुं शक्यमिति 
वयं विस्मयामहे। ईशावास्योपनिषदि ( याज्ञीयमन्त्रोपनिषदि) केचन मन्त्राः 
अतीव जटिलाः।
अन्धं तमः प्रविशन्ति येऽसम्भूतिमुपासते।  
ततो भूय इव ते तमो य उ सम्भूत्या रताः ॥
अन्यदेवाहुः सम्भवादन्यदाहुरसम्भवात्।  
इति शुश्रुम धीराणां ये नस्तद् व्याचचक्षिरे ॥
सम्भूतिं च विनाशं च यस्तद् वेदोभयं सह। 
विनाशेन मृत्युं तीर्त्वा सम्भूत्यामृतमश्नुते ॥ 
इत्यत्र सम्भूतिशब्देन असम्भूतिशब्देन विनाशशब्देन च कोऽर्थो ग्राह्य 
इति  न  ज्ञायते।  भाष्यचन्द्रिकायाम्  गोविन्दाचार्याः  पूर्वव्याख्यानानि 
दर्शयित्वा तत्रत्यान् दोषानपि निर्दाक्षिण्यम् आचक्षते। यथा-
‘एवं सम्भूतिः समाधिज्ञानम्। असम्भूति: तद्विरोधिनां हिंसास्तेयादीनां 
निवृत्तिः’  इत्येके  रामानुजीयाः।  अशब्दार्थोऽयम्।  ‘सम्भूतिः  कर्म। 
असम्भूतिरात्मनिष्ठा’ इत्यन्ये। तर्हि पुनरुक्तं भवति विद्यां चाविद्यां चेत्यनेन। 
अवधारणार्थं  पुनरुक्तिरित्यगतिकागतिः।  ‘सम्भूति:  शरीरपरिग्रहनिष्ठा। 
असम्भूतिस्ततो निवृत्तिरित्यन्ये। कथञ्चित् स्यान्नामायं पदार्थः। अर्थस्वारस्यं 
तु जिह्नेति। किमित्येवं हठाद् अर्था आकृष्यन्ते।
‘सम्भूतिः कार्यं ब्रह्म हिरण्यगर्भः। असम्भूतिः कारणं प्रकृतिः’ इति 
मायावादिनः। ततश्च ‘सम्भूतिं च विनाशं च’ इति मन्त्र: कुप्यति। तदर्थमेवं 
व्याचक्षते। ‘विनाशपदेन विनाशवत् कार्यं ब्रह्मोच्यते। सम्भूतिपदेन चाकार 
प्रश्लेषेणासम्भूति:  प्रकृतिरुच्यते’  इति।  शब्दशास्त्रे  काप्यदृष्टचरमिदं 
व्याकरणकौशलम्। यत् तत्पदेनातदुच्यते इति। तर्हि घटाभाववति भूतले 

[[75]]

‘घटोऽस्ति’ इति वदन्नपि उपादेयवचन: स्यात्। नञ् प्रश्लेषेण ‘घटो नास्ति’ 
इत्यर्थवर्णनसम्भवात्। एवं च सर्वोऽपि वाग्व्यवहारो वैयाकुल्यमापद्येत।’ 
इति। एतादृशो वस्तुनिष्ठो विमर्श: अन्यत्र न मया दृष्टपूर्वः इति दृढं वच्मि। 
अन्यासां चोपनिषदां ग्रन्थिसदृशा भागा: गोविन्दाचार्यैः भाष्यचन्द्रिकायां 
पूर्वपक्षनिरसनपूर्वकं विवृता इति तेषां वर्तामहे वयमधमर्णाः।
भाष्यचन्द्रिकायाः परिशिष्टमेकं वैदिकछन्दोमीमांसा इति आचार्यपादैः 
दत्तम्। तत्रातीव सूक्ष्मा विषया अभिहिताः। छन्दश्शब्दस्य का व्युत्पत्तिः, 
कोऽयं इति जिज्ञासायां तैरुच्यते-
‘अत एव छन्दांसि। छादयन्ति भगवदङ्गानि कञ्चुकमिव देहभागमिति। 
छन्दोविज्ञानिनं छादयति पापात् कर्मणः, यथा पापं कर्म ज्ञानिनमाक्रम्य न 
पराजयेतेति तथा मन्त्रेषु निगूढं भगवतत्त्वमन्तरेव विधाय छादयन्ति, न 
प्रकटमाविष्कुर्वन्ति,  सम्पुट  इव  साळग्रामसमुदायमिति  च  तानि 
छन्दांस्युच्यन्ते। उक्तं हि -
उत त्वः पश्यन्न ददर्श वाचम् उत त्वः शृण्वन्न शृणोत्येनाम्। 
उतो त्वस्मै तन्वं वि सस्रे जायेव पत्य उशती सुवासाः ॥४॥ 
(ऋ सं. ७.७१.४) इति। 
छन्दयन्तीति  छन्दांसीत्यपरे।  समानोऽर्थः।  छदि  संचरणे  इति  हि 
धातुपारायणिकाः। ‘छन्दयतीति छन्दः’ इति क्षीरस्वामी। छन्दतिरयमर्चन 
कर्मा निघण्टौ पठ्यते। स एव च निर्वचनान्तरमप्याह छन्दयति आह्लादयत 
इति च्छन्दः’ इति। एवं स्वरसनिर्वचने सत्यपि केचिदन्यथा निर्वदन्ति। 
तथाहि। जयदेवकृतच्छन्दस्सूत्रविवृतौ हर्षटः ‘चन्दति ह्लादं करोति दीप्यते 
वेति च्छन्दः’ इति। वैयाकरणा अप्येनमाशीर्वदन्ति – ‘चन्दतेरादेश्च च्छन्द 
इति दशपादिका। अथाप्येतन्न वेदसम्प्रदायविदां चेतश्चमत्करोति।’
एतादृशस्तलस्पर्शी  विमर्शो  मया  नान्यत्र  दृष्टः।  कति  ग्रन्थाः 
गोविन्दाचार्यैरेकैकस्मिन्नपि  विषयेऽवलोकिताः।  इदमेव  बहुश्रुतत्वं  नाम। 

[[76]]

वेदेषु  गायत्री  चतुर्दशधा  इति  च  ते  सोदाहरणं  वर्णयन्ति।  वेदसाहित्ये 
कृतभूरिपरिश्रमाणाम् एवैतद् गम्यम्। 
वैदिकच्छन्दोमीमांसाया अन्ते गोविन्दाचार्यैरभ्यधायि-
छन्दसि निष्णातानाम् आश्वलायनशौनकपिङ्गलादीनाम्।  
प्राचाम् अर्वाचामपि पण्डितयुधिष्ठिरमीमांसकादीनाम्। 
भणितीरालोक्य समं ततः समन्ततः सारमुद्धृत्य।  
क्षीरादिव नवनीतं नवनीतमुपायनं सुधियाम्॥ इत्यादि।
वैदिकच्छन्दोमीमांसां  सर्वेऽपि  वेदविद्यार्थिनः  पठेयुः।  इत  उत्तरं 
मध्वमतानुसारिणी तारतम्यमीमांसाच गोविन्दाचार्यैः प्रदत्तः।
तलवकारोपनिषद्भाष्यचन्द्रिकायां  गोविन्दाचार्याणां  निष्पक्षपातदृष्टिं 
दर्शयितुमेकं भागमत्र उद्दिधीर्षामि।
‘स तस्मिन्नेवाकाशे स्त्रियमाजगाम बहुशोभमानाम् उमां हैमवतीम्। तां 
हो वाच किमेतद् यक्षमिति।’ इत्युपनिषद्वाक्यम्। अत्र भाष्यचन्द्रिका-
‘यो यक्षतया प्रादुर्बभूव ततश्च तिरोबभूव ‘स’ विष्णुः यत्र पूर्वं यक्षरूपः 
सन्नास  तस्मिन्नेवाकाशे  इन्द्रस्य  गुरुस्थानीयां  ‘स्त्रियम्’  आगमयामास। 
काम्? हैमवतीम्। हिमवत: पुत्रीम्। हेमालङ्कारभूषिताम् उमाम्। विनापि 
अाभरणजालेन स्वत एव बहुशोभमानाम्। सर्वतो विततप्रकाशाम्। स्वेन 
सह आगतान् अन्यान् सर्वान् तिरोधाय्य केवलम् उमामेकां तत्रागमयामास 
विष्णुरिति।  अथ  चेन्द्रस्तामाजगाम।  आगत्य  च  तामुवाच  किमेतत् 
मदागमनपर्यन्तं  त्वया  सहात्र  स्थितम्,  मदागमनमात्रेण  तिरोहितं  च 
यक्षमिति। भाष्ये - ब्रह्मणा शिवेन च सह ‘नादृश्यत स केशवः’। केशाभ्यां 
ब्रह्मरुद्राभ्यां सह वर्तत इति हि केशवः । योग्योमेति। साक्षाद् गुरुत्वात्। 
केचित्तु  स्वकीयमतिवैष्णवत्वं  विख्यापयन्तो  व्याचिख्यासन्-  ‘हैमवतीं 
हिरण्यविकारभूषणवतीम्। अत एव बहुशोभमानाम् मां लक्ष्मीरूपां स्त्रियम् 

[[77]]

उ आजगाम आगतवान्। तदु चन्द्रमा: इतिवत् उकार एवकारार्थक : इति। 
प्रमाणवचनविरोधादेव  नेदं  समीचीनम्।  नूनमिदमङ्ग्यकरिष्यत,  यदि 
प्रमाणेन समवदिष्यत। स्वादिष्ठमप्यधिकम् आस्वादितमनास्वादाय भवति।’
अत्र माध्वमतानुयायिभिरपि कैश्चित् उ + मा इति पदद्वयं कृत्वा हठेन 
मां लक्ष्मीरिति अर्थं वक्तुं यत् प्रयतितं तत् निराकृतं श्रीगोविन्दाचार्यैः। 
एतादृशी सत्यनिष्ठापेक्षिता विपश्चिदपश्चिमेषु।
रुक्मं, रुक्मिणी इत्यादीनि पदानि सर्वत्र जनप्रियाणि सन्ति ककार 
घटितानि। तानि असाधूनि, गकारसहितानि रुग्मं रुग्मिणीत्यादीनि साधूनि 
इति गोविन्दाचार्याणां दृढं प्रतिपादनम्।
यदा पश्यः पश्यते रुग्मवर्णं  
कर्तारमीशं पुरुषं ब्रह्मयोनिम्।  
तदा विद्वान् पुण्यपापे विधूय 
निरञ्जनः परमं साम्यमुपैति ॥
इत्याथर्वणोपनिषदो मन्त्रस्य विवरणे गोविन्दाचार्याः स्पष्टीकुर्वन्ति।
‘रुक्मवर्णमिति श्रौतसम्प्रदायानभिज्ञानां प्रामादिकः पाठः। रुग्ममिति 
सुवर्णनाम । न रुक्ममिति। अपशब्दोऽयं वैयाकरणपाशोपज्ञं यद् रुक्ममिति। 
ननु रोचमानं हि रुक्मं भवति। रोचते च जनेभ्यः। युजिरुचितिजां कुश्च 
[दशपा  १.१४३]  इति  सूत्रं  च  संवदते।  तत्  कथं  रुग्मम्  ?  न  भोः। 
समलोष्टाश्मकाञ्चनेभ्यः  कथं  रोचेत?  तस्माद्रुजतीति  रुग्मम्  इत्येव  साधु 
निर्वचनम्। रुजो भङ्गे। रुग्मं हि भनक्ति मनो दायभागिनाम्। सत्यपि कनके 
मनोभङ्गः। असत्यपि। ननु नर्हि सूत्रं कुप्यति। न भोः। पाठभ्रान्तिरियं 
वैयाकरणानाम्। युजिरुजितिजाम् इत्येव प्राचीनो धातुपाठः इत्यभ्यूह्यते। 
अन्यथा  चान्तस्य  प्रथमं  पाठो  युक्तः।  तदनन्तरं  च  जान्तयोर्धात्वो: 
‘रुचियुजितिजाम्’ इति।

[[78]]

अन्यत्रापि  दृश्यते  किलैतादृशी  पाठभ्रान्तिर्वैयाकरणानाम्।  तथाहि 
काशिकाकार: रुचिं पठति। नहि-वृति-वृषि-व्यधि-रुचि-सहि-तनिषु क्कौ 
(६-३-११६)  इति।  क्षीरस्वामी  तु  रुचिं  पठति।  नहि-वृति 
वृधिव्यधिरुचिसहितनिषु क्कौ’ इति। एवमत्रापि रुचिं विहाय रुजिः पठनीयः। 
रुग्मवर्णम् इति श्रुतिश्च तेन प्रीयते। रुचेरपि मक् प्रत्यये भवति रुजेरपीत्यन्ये। 
तेन रुक्म इति रुग्ममिति रूपद्वयमपि साधु इति उभयस्स्वस्तिवादिनः।
एतादृशं  गम्भीरं  व्याकरणपाण्डित्यं  गोविन्दाचार्येभ्योऽन्यत्र  क्क  दृष्टं 
व्याख्यातुः ? अत एव तेषां वाक्यं सर्वैरादरणीयम्।
उपनिषच्चन्द्रिका  आचार्यगोविन्दैर्दर्शनविवरणाय  प्राणायि,  न  तु 
पाण्डित्यस्य कवित्वस्य वा प्रदर्शनाय, तथापि तद्द्वयं च वाचकलोचनगोचरी 
भवति। तत्रत्यानि कानिचित्पद्यानि सद्यो लिखामः। 
1) नाम्ना विद्यामान्यान् यशसा मान्यानपि त्वसामान्यान्। 
विद्वद्वरमूर्धन्यान् धन्यान् प्रणतोऽस्मि देशिकाचार्यान्॥ 
अत्रानुप्रासः मनोज्ञः।
2) नारायणार्यं पितरं विपश्चिद्गणतल्लजम्।
तर्ककर्कशपाथोधितरणाय प्लवायितम् ॥
अत्र तल्लजपदप्रयोगो मनोहरः, रूपकालङ्कारश्च सुन्दरः।
3) धीमन् भवाब्धिभयभङ्गदमध्वनाथम्
धीमन् हरेर्वसतिवासितचित्तधामन्।
श्रीमन् निरस्तदुरिताखिलजीवसीमन्
स्वामिन् नमोऽस्तु भवते पवमानस्वामिन् ॥
अत्र शब्दसौन्दर्यं कर्तुं शब्दशेवधिः पूर्ण इति स्पष्टं द्योतयति।
4) तेषामुपनिषत्सेयं ये कठन्ति पठन्ति च।
नैव तेषां ये शठन्ति ये वठन्ति मठन्ति च ॥

[[79]]

ये जनाः कठन्ति कृच्छ्रजीवनं कुर्वन्ति, ये च श्रद्धया पठन्ति अधीयते च 
तेषाम् इयमुपनिषत्। उपनिषत् तेभ्यः स्वरहस्यं विवृणोति। ये तु शठन्ति 
कैतवं वञ्चनां च कुर्वन्ति, ये वठन्ति अधिकभोजनेन स्थूलोदरा भवन्ति, ये 
च मठन्ति मदोन्मत्ता भवन्ति तेषां नैव। तेभ्यः उपनिषत् स्वार्थं न प्रकाशयति। 
अत्र गोविन्दाचार्यैः कठ कृच्छ्रजीवने, शठ कैतवे,पठ व्यक्तायां वाचि, 
वठ स्थौल्ये,  मठ मदनिवासयोः  इति  धातवः  प्रयुक्ताः।  एतत्सर्वं  तेषां 
वैयाकरणमूर्धन्यत्वे प्रमाणम्। 
5) यक्षं सज्जनपक्षं दुर्जनकक्षं दिधक्षन्तम्।
सुरगणरक्षादीक्षं किमपि त्र्यक्षं महो वन्दे ॥
अत्रापि अनुप्रासः आकर्षको वर्तते।
6) रामं मेघश्यामं राक्षसभीमं 
समस्तजगदभिरामम्। 
श्रीरघुवंशललामं 
पूरितनिजकामं नमामि धीमन्तम् ॥ 
सरलं सुगमं सुन्दरं पद्यमिद कं न प्रीणयेत् ?
7) बालं कुवलयलीलं 
गोपीलोलं निरस्तभवजालम्।
दुर्जनभर्जनकालं गुणगणशीलं 
नमामि मुहुरतिवेलम् ॥
अत्र  लकारस्य  पुनः  पुनः  श्रवणं  नितान्तमानन्दं  जनयति  सहृदय- 
श्रवणानाम्। 
8) नीलोत्पलदलभासं व्यासं व्यासङ्गशीलकृतवासम्।
अन्तस्तिमिरनिरासं शुभनासं नमामि मृदुहासम् ॥
अस्मिन् पद्ये व्यासमहर्षये प्रणामः समर्पितः। व्यासे गोविन्दाचार्याणां 
महत्तमा भक्तिः।

[[80]]

9) षोडशकलासु निहितं 
पिहितं हृदि मे हितं हि तं सततम्। 
असतामहितं याचे 
कृपया मां पाहि भवपतितम् ॥
‘अत्राचार्यगोविन्दा  ‘हितम्’  इत्यक्षरपुञ्जे  कविताकौशलेन  पञ्चवारम् 
अानीतवन्त इति द्रष्टव्यम्।
10) भेका: क्कचन न काका:
नाकाशं पूरयन्ति किमु रावैः। 
दूरे किल सहकारे 
कोकिल रे गाय नायकीभूय ॥ 
अत्रानुप्रासप्रस्तुतप्रशंसयोः  संसृष्टिर्मनस्तोषिणी।  आचार्यगोविन्दा: 
दार्शनिकानां  सभायां  वाचस्पति-  मिश्रसदृशैरुपनीयन्ते,  कवीनां  संसदि 
भारविप्रभृतिभिः  सहोपविशन्तीति  मम  मतिः।  यदि  तैः  स्वतन्त्रकाव्यं 
संस्कृतभाषायाम्  अरचयिष्यत,  तर्हि  तत्  कुमारसंभवेन  नैषधीयचरितेन 
सहास्पर्धिष्यतेति मन्ये।
‘नमाम्याचार्यगोविन्दमरविन्देक्षणप्रियम्। 
येनोपनिषदां व्याख्या रचिता भावचन्द्रिका ॥
****

[[81]]

## १२  अाचार्यगोविन्दविरचिता प्रश्नमाण्डूकाथर्वणोपनिषच्चन्द्रिका
डा. हेच्.सत्यनारायणाचार्यः
समुद्रवद्गाम्भीर्यमुपनिषदाम्। समुद्रे खलु उपरिष्टाद्वलन्तो जनाः लवण- 
जलात् मत्स्यसङ्घाच्च अन्यत् किञ्चित् न प्राप्नुवन्ति। अधोऽधः प्रविशद्भिः 
रत्नानि बहुमूल्यान्युपलभ्यन्ते। तद्वत् बालसङ्घा अप्युपनिषदं पेठुरधिजगिरे 
च। शब्दावगमे वाक्यार्थबोधे च पर्यवसितं तेषामध्ययनम्। नैवं विदुषाम् 
अध्ययनम्। विद्वांसः खलु उपनिषत्पारावारे स्वेच्छं विहरन्तोऽन्तरधोऽवतरन्
तोऽर्थविशेषरत्नान्यासादयन्तो  बहुलमानन्दमनुभवन्ति।  अस्य  अानन्द-
कूपारस्य पारो न विद्यते। तस्यामन्दानन्दस्याभिव्यक्तिरेव ग्रन्थप्रणयनम्। 
स्वेनानुभूतस्य  ज्ञानानन्दस्य  वितरणमनेन  भवतीति  महत्  पुण्यप्रदं  कार्यं 
व्याख्यानं नाम। ‘व्याख्यैकस्य शतोत्तरा’ इत्याह भगवान् मध्वाचार्यः। 
यत्र नवनवोन्मेषशालिनी प्रतिभा, सरलया हृद्यया च वाग्भङ्ग्या तन्निरूपण-
कौशलञ्च सम्मिलिते तादृश एव विद्वद्वरः कुर्याद्ग्रन्थव्याख्यानम्। 
ईदृशेष्वङ्गुलिगण्येषु साम्प्रतिकेषु व्याख्यातृषु मूर्धन्यतमोऽयम् अाचार्य-
गोविन्दः। योऽयमुपनिषदः स्वयमधीयानः प्राचीनैरुक्तेष्वर्थेषु निगूढान् भाव-
विशेषान्  साक्षात्कुर्वाणः  श्रुतिस्मृत्यविरोधिन्या  स्वीययाऽश्रुतप्रतिभया 
नूत्नानप्यर्थविशेषान् प्रकटयन्नाप्याययति विनेयगणम्। अत एतस्य व्याख्या 
क्कचिदुपनिषदां  भाष्यायते।  क्कचिदुनिषद्भाष्यस्य  टीकायते।  परं  सर्वत्र 
टीकायाष्टिप्पणीत्वं न जहाति।
मध्वभाष्यस्य गुरुभावं प्रकाशयन्ती विलसति भावगम्भीरा विद्वज्जन-
मानसरसायनभूता  टीका  पण्डितवामनपेजत्तायस्य।  लिकुचवंशोद्भवस्य 
वामनपण्डितस्य टीकाचन्द्रमसश्चन्द्रिकेवार्थप्रकाशिनी बन्नञ्जे गोविन्दाचार्यस्य 
उपनिषच्चन्द्रिका। 

[[82]]

हृद्या शुद्धा च भाषा 
अयं व्याख्याता स्वयमभिजातः कविः। न खलु कविवाणी क्काप्यध्येतुर्मनः 
खेदयति। परं नवोढा कान्तेवाकर्षति। स्वस्याः श्रवणे पठने च स्वयं प्रेरयति। 
अत्रत्या  गोविन्दवाणी  क्कचिट्टीकाकृन्मूर्धन्यस्य  जयतीर्थस्य  वाणीं 
स्मारयति। अन्यत्र पातञ्जलं भाष्यम्। अपरत्र च बाणभट्टस्य गद्यवैभवम्। 
सर्वत्र च लिकुचसूरेः पण्डिताचार्यस्य तत्त्वप्रदीपसरणिम्। पण्डिताचार्यवचोभिः 
आविष्टचेता अयं व्याख्याता स्वीयकार्यस्य संवादित्वेन क्रियासमभिहारतः  
तत्त्वप्रदीपादिवचांस्युल्लिखति। 
न केवलं भाषा हृद्या, सरला च। आकाङ्क्षानुगुणं वाक्यानि सन्दृब्दानि। 
स्वयं प्रश्नान् पृच्छन्नुत्तरं ब्रूते। अनायासेन वाक्यार्थग्रहणे तदिदं निमित्तम्। 
प्रतिवाक्यमत्र किञ्चिद्वैशिष्ट्यमुपवर्णनीयम्। परन्तु प्रबन्धबन्धोऽनुल्लङ्घनीय 
इति किञ्चिदेव विवरीतुकामोऽयं जनः।
निर्वचनमादर्श्य शब्दार्थकथनम् 
‘अकयप्रविसंभूमसखहा विष्णुवाचकाः’ इति टीकोल्लेखः। अत्रोपदर्शि
तानामेकादशाक्षराणामप्यर्थविशेषानादर्शयति गोविन्दः। तत्रापि विशेषतो 
‘य’शब्दस्य। कथं यो विष्णुः? ईः लक्ष्मीः। अः नारायणः। ईसहितः 
अः यः। लक्ष्मीनारायणः इति यावत्। इति तद्वचनम्। यद्यपि ‘याति 
सर्वत्रेति यः’ इति सर्वगतत्वं सर्वज्ञत्वञ्च यशब्दार्थः इति टीकान्तराध्येतॄणां 
नातितिरोहितम्।  ईकाराकारयोः  यणि  निष्पन्नोऽयं  रमारमणवाचक  इति 
गोविन्दाचार्यव्याख्यानं त्वपूर्वम्। 
शौनकाथर्वादीनां  व्यक्तिविशेषवाचकानां  शतशः  पदानां  निर्वचनं 
प्रादर्शि।  अथर्वशब्दनिर्वचने  गोविन्दाचार्यः  नैरुक्तं  मार्गमनुसरति।  न 
थर्वतीत्यथर्वः, अथर्वा च। द्वयमपि साधु। यथा नचिकेत इति, नचिकेता 
इति च। ‘थर्वतिश्चरति कर्मा। तत्प्रतिषेधः’ (२२-२८)। इति निरुक्तम्। 

[[83]]

चरतिः संशयार्था। तेन तत्वनिश्चयवानथर्वोच्यते। अकारवाच्ये तिष्ठन् 
रमते वनति भजति चेति वा। सर्वमधरयन् भजति वा। अं धरमाणो 
वननीयश्चेति वा। समित्पाणिरधरं वर्तयन् वा।
पश्यत! पश्यत निर्वचनचातुरीं पण्डितवर्यगोविन्दस्य। आन्त-नान्तयोः 
अथर्वशब्दयोः ‘अथर्वाय ज्येष्ठपुत्राय’, ‘अथर्वणे यत् प्रवदेत’, इत्युपनिषदु- 
ल्लिखितयोः स्थिरीकरणाय नचिकेतपदं दृष्टान्तयति। ‘नाचिकेतमुपाख्यानम्’ 
इति श्रुत्याकारान्तोऽप्यस्ति नचिकेतशब्दः इति स्वयं काठकटीकाविवरणे 
निजगादायं व्याख्याता। साम्प्रतमेतद्दृष्टान्तस्तदपि द्रढयतीति स्थाने खल्वेष 
दृष्टान्तः।
स्वयमपि चतुर्धाथर्वणशब्दं निर्वक्ति। ‘अकारवाच्य’ इत्यादिना। तदिदं 
व्याख्यानसापेक्षम्।  तिष्ठतीति  थः।  रमत  इति  रः।  वनतीति  वः। 
वनसंभक्ताविति धातोर्डः। ए   परमात्मनि तिष्ठन्, परमात्मनि निविष्टान्त 
श्चक्षुरिति  यावत्।  तथाभूतो  रमते  परमां  मुदमाप्नोति।  तमेव  हृदि  दृश्यं 
परमात्मानं वनति भजति इति अथरवः। क्किपि तु नान्तः शब्दः। तथा च ए  
अकारनामके परमात्मनि तिष्ठतीत्यथः। ष्ठाधातोरच्यादि लोपेऽन्त्य हृस्वश्च। 
अथः सन् रमत इति अथरः। रमेर्डः। वनतीति वः। वनेर्डः। क्किपि तु वनिति 
नान्तं पदम्। अथरश्चासौ वश्च अथरवः अथरवा वा। अथरव एवाथर्वा इति 
व्युत्पत्तिः स्वयमध्येतृभिरूह्या। संक्षेपप्रियो गोविन्दसूरिः। 
अक्षरसाम्यान्निर्ब्रूयात्,  न  चैव  न  निब्रूयात्  इति  यास्कवचनमनुसरन् 
समित्पाणिरधरं  वर्तयन्निति  निरुवाच।  अधरं  वर्तयन्  अधर्वो  भवेत्। 
‘तृतीयोऽतिशये’ इत्यस्मादथर्वा भवति। थकारस्य धकार इव धकारस्य 
थकारोऽपि तृतीय एव।
टीकास्वारस्याविष्करणम्
आथर्वणे  षष्ठे  मन्त्रे  ‘जङ्घन्यमानाः  परियन्ति’  इति  श्रूयते।  तत्र 
जङ्घन्यमानाः     अतिजघन्या  भवन्तः  इति  वामनपण्डितस्य  टीका। 

[[84]]

उद्भिद्यतेऽत्र प्रश्नावली। को धातुः? कथं निष्पत्तिः ? कुत अतिजघन्यभवनं 
तदर्थः?  इत्यादि।  सयुक्तिकोऽयं  प्रश्नसमुदायः।  यतः  –  ‘दन्द्रम्यमाणाः 
परियन्ति’ इति काठके पाठः। अत्र तु जङ्घन्यमाना इति। उभयोः पदयोः 
समानार्थत्वं मन्वते शब्दशास्त्रज्ञाः। हनधातुः गत्यर्थः। ‘नित्यं कौटिल्ये 
गतौ’(अष्टा-३.३.१३)इति  कौटिल्ये  गम्यमाने  यङ्प्रत्ययः।  कुटिलं 
घ्नन्ति  गच्छन्तीति जङ्घन्यन्ते। तस्माच्छानचि जङ्घन्यमाना इति रूपम्। 
कुटिलं गच्छन्त इति स्फुटोऽर्थः। ‘अतिजघन्या भवन्तः’ इति टीकाकृद्वचने 
नूनं निस्सरन्त्येव प्रश्नाः। परिहारभारो निहितश्चन्द्रिकाकृति। 
भारमिममनायासेन  निर्वहत्याचार्यगोविन्दः।  तथाहि  तल्लेखः- 
जघन्योऽवरः।  जघन्यवदाचरन्ति  जघन्यन्ते  स्वरूपानुगुण  आचार 
इत्यात्मनेभाषः। अतिशयार्थे बिन्दुः। तदेतदाह अतिजघन्या इति।
वैयाकरणास्तु दन्द्रम्यमाणा जङ्घन्यमाना इत्येकार्थे पदे इति मन्यन्ते। 
तथा हि – कुटिलं क्रमन्ति चङ्क्रम्यन्ते, कुटिलं द्रमन्ति दन्द्रम्यन्ते। द्रम   
गतौ। कुटिलं घ्नन्ति जङ्घन्यन्ते। हन गतौ। ‘नित्यं कौटिल्ये गतौ’ इति 
हि पाणिनिः। गतिवचनात् धातोः कौटिल्ये गम्यमाने नित्यं यङ्प्रत्ययो 
भवति  इति  जयादित्यः।  अनुमतोऽयमप्यर्थोऽस्माकम्।  टीकाकृदुक्तः 
त्वपूर्वः श्रौतोऽर्थः वर्णव्यत्यासेन।
‘जङ्घन्यमाना जरारोगाद्यनेकानर्थव्रातैर्हन्यमाना’ इति परेषां भाष्यम्। 
समग्रवाक्यार्थेऽनन्वितमिदं विवरणम्। ‘स्वयन्धीरा’ इत्यादिना स्तब्धता 
ह्यत्र प्रकृता। न रुग्णता। अपिचेदमपूर्वं व्याकरणपाटवमतिशयेन हन्यते 
जङ्घन्यत इति। अतिशयेन हन्ति जङ्घन्यते इति तु व्याकरणज्ञा वदन्ति। 
स्वयं वैयाकरणस्य गजपद एव पदं निदधत् कथमेवं व्याख्यायात् ?
अवशमञ्जलिं बन्धयति व्याख्यातुः कौशलम्। ‘जङ्घन्यमाना’ इत्यत्र 
जघन्य इति नामधातुः प्रदर्शितः। ‘बिन्दुरतिशये’ इत्यनेन व्युत्पत्तिरुपादर्शि। 
जयादित्यादिमते रूपगतिः प्रादर्शि। सोऽप्यर्थ अन्वमोदि। वर्णव्यत्ययमादृत्य 

[[85]]

टीकाकृद्दर्शितोऽर्थः श्रौत इति तन्महत्ता न्यरूपि। परैर्गदितार्थस्यानन्वितता 
अशास्त्रीयता  च  सूपापादि।  किमतोऽन्यद्व्याख्यात्रा  वक्तव्यमवशिष्टम् 
आकाङ्क्षितम्?  निराकाङ्क्षाबोधजनको  वाक्यप्रबन्धः  प्रमाणम्।  प्रबन्धकः 
प्रामाणिकः।
तत्वप्रदीपाद्याकरोल्लेखः 
‘यः सर्वज्ञः स सर्वविद्यस्य ज्ञानमयं तपः’ इति मुण्डकप्रथमखण्डेऽन्तिमो 
मन्त्रभागः। नातिस्पष्ट इवार्थोऽस्य। सर्वज्ञ-सर्ववित्पदयोः पौनरुक्त्यमाभाति। 
तत्रेयं व्याख्या- सर्वं जानातीति सर्वज्ञः। सर्वत्र विद्यते इति सर्ववित्   
सर्वगतः,  सर्वं  विन्दत  इत्याप्तकामो  वा।  यस्य  ज्ञानमयं  तपः  
अालोचनम्। तप-आलोचने ॥ इति ॥ स्वोक्तार्थे समाख्या प्रादर्शी 
-‘सर्वत्र  विद्यते  इति  सर्ववित्।  विद-सत्तायाम्  इति  धातोः।  यस्य 
ज्ञानमयमालोचनम्।  न  संशयात्मकम्  (१.२.२२)  इति  तत्वप्रदीपे। 
इति॥  नायं  मयोच्यमानोऽपूर्वोऽर्थः।  पूर्वसूरिभिरुपदर्शित  एव।  मया 
सङ्गृहीत इति स्वोक्तार्थस्य प्रामाण्यबलमातनोति ॥
ग्रन्थान्तरविरोधोद्धारः
‘प्रपञ्चो यदि विद्येत’ इत्यादि मन्त्रद्वयं माण्डूकोपनिषदि द्वितीयखण्डान्ते 
श्रूयते। व्याख्यातमिदं द्वयमपि ब्रह्मतर्कवचनानुसारं मध्वगुरुणा। तत्रायम् 
आचार्यगोविन्दः  मन्त्रद्वयस्यास्य  विष्णुतत्वविनिर्णयेऽनुव्याख्यायां  च 
मध्वोक्तमर्थं सञ्जग्राह। अर्थभेदञ्च प्रादर्शयत्। श्रुतिवचनानां त्र्यर्थतां द्योतयन् 
ब्रह्मतर्कवचनमेवार्थान्तरमाहेति  समर्थ्य  ततश्चायं  मन्त्रद्वयस्यार्थ  इति 
समगृह्णात्। तदिदमध्येतृजिज्ञासूनां मार्गदर्शि निरूपणम्।
लोलृट्!!
सुकेशादयः षण्मुनयो भगवन्तं पिप्पलादमुपसन्नाः। तान् स रुषिरुवाच। 
भूय एव तपसा ब्रह्मचर्येण श्रद्धया संवत्सरं वत्स्यथ(त), यथाकामं प्रश्नान् 

[[86]]

पृच्छत। यदि विज्ञास्यामः सर्वं वो वक्ष्यामः’ इति। अत्र वत्स्यत इति प्रयोगं 
कटाक्षीकरोत्याचार्यगोविन्दः। संवत्सरं वत्स्यथ। अयं सार्वत्रिकः पाठः। 
मन्ये  वत्स्यत  इत्येव  प्रायः  प्राचीनपाठ  इति।  अत  एव 
वैदिकपदलोलुपैराचार्यैरुक्तं महाभारततात्पर्यनिर्णये -वत्स्यन्तु वारणवते 
इति। ननु भोः कथं वत्स्यत? कोऽयं लकारः ? यदि लृट् तर्हि वत्स्यथ। 
यदि लोट् वसत। तत्कथं लोटो लृटश्च साङ्कर्यम्’? तर्हि करिष्यमाणं वासं 
कथं विधत्ते तत्रभवान् ? ननु कालत्रयेऽपि सञ्चरति लोट् वर्तमाने च 
भविष्यति  च।  सञ्चरतु  नाम  यत्र  लोडेवोभयत्र  प्रयुज्यते।  महान्तस्तु 
भाविकालबोधनाय लृटा सह लोटं प्रयुञ्जते ‘वत्स्यत’ इति। सेयं लोलृट्। 
एतामपूर्वां  वैदिकीं  सरणिं  जिज्ञापयिषन्नेवाचार्यः  स्वयं  हि  प्रयुयोज 
‘वत्स्यन्तु’ (म ता नि १९-१८) इति। भविष्यतु (२१-८१) इति। 
स्वप्स्यन्तु (२६-२५६) इति च। प्रायुङ्क्त भगवान् बादरायणोऽपि ‘अनेन 
प्रसविष्यध्वमेष वोऽस्त्विष्टकामधुक्’ ( भ गी ३.१०) इति।
पृच्छत इति लोटः साहचर्यात् वत्स्यत इत्यपि लोडेव विभाव्यते। वत्स्यत 
इति  प्रयोगस्वारस्यममन्वानैर्वत्स्यथ  इति  पठ्यमानः  पाठः  आधुनिकानां 
पाठः। प्रसविष्यध्वम् इतिवत् ‘भविष्यति काले अत्रैव वासं कुर्वन्तु’ इत्यर्थे 
लृटो लोटश्च समावेशः वेदेषु समस्तीति निश्चित्य तादृशानामाचार्यप्रयोगाणां 
वैदिकत्वसमर्थनं प्राज्ञजनमनुरञ्जयति। चमत्करोति च।
अपूर्वं व्याख्यानम् 
वेदवाक्यानाम्  अर्थनिरूपणे  न  केवलं  रूढिरादरणीयेति  व्याख्यातृ-
संप्रदायः। इमां परम्परामनुसरति गोविन्दव्याख्या। ‘विश्वस्य कर्ता भुवनस्य 
गोप्ता’  इत्युपनिषद्वाक्ये  चतुर्मुखस्य  विशेषणद्वयम्।  भुवनस्य   लोकस्य 
कर्ता स्रष्टा, गोप्ता   रक्षकश्च इति प्रतनानां व्याख्या। ‘विश्वस्य  जगतः 
कर्ता, भुवनस्य  भवनशीलस्य जीवजातस्य गोप्ता  रक्षिता ज्ञानदानेनेति 
चन्द्रिका। जीवजातस्य नित्यत्वात् तत्कर्तृत्वं नास्ति ब्रह्मणः, शरीरदानेन 

[[87]]

पोषणं केवलम्’। तदुक्तं जगतः कर्ता। जीवजातस्य तु गोप्तैव। नतु कर्तेति। 
‘वेदान्तकृद् वेदविदेव चाहम्’ इतिवत्। वेदान्तानां  ब्रह्मसूत्राणां कर्ता। 
वेदानां तु नित्यत्वात् वेत्तैव, नतु कर्तेति। 
स्पष्टार्थमपि भाष्यवाक्यं व्याख्यात्यन्तर्गूढदृष्टिरयं व्याख्याता। 
वेदे रामायणे चैव पुराणे भारते तथा। 
आदावन्ते च मध्ये च विष्णुः सर्वत्र गीयते ॥ 
इत्याथर्वणभाष्ये  हरिवंशवचनम्।  नातिगूढोऽस्त्यत्रार्थः।  बालोऽपि 
अवगच्छति  श्लोकभावम्।  अथापि  सन्त्यत्रापि  विद्वद्गोचराणि  वेदान्त-
रहस्यानि। अतो व्याख्याति गोविन्दाचार्यः। ‘यथा वेदे तथा रामायणे च 
पुराणे च भारते च विष्णुरेव मुख्यतः गीयते। विशन्त्येनं सर्वाणि नामानि 
वाचकत्वेनेति हि विष्णुरुच्यते। नामानि सर्वाणि यमाविशन्ति तं वै 
विष्णुं  परममुदाहरन्ति’  इति  श्रुतेः।  न  केवलमादावन्ते  च  मध्ये  च 
प्रकरणशः। किन्तु सर्वत्र वाक्येषु पदेष्वक्षरेषु च। वेदे पुराणे इति समुदाय 
वचनम्। सर्वेषु वेदेषु पुराणेषु च। यद्यप्यनन्ता वेदाः। तथाप्येको वेदः। 
अर्थैक्यात्। यद्यप्यष्टादशपुराणानि अथाप्येकं पुराणम्। अर्थैक्यादेव। 
राजस-तामसत्वेनाभिमतान्यपि पुराणानि सात्विकानां सात्विकमेवार्थम् 
अवगमयन्ति। केवलं राजसतामसा एव राजसं तामसं वार्थं परिगृह्य 
पतन्ति। ‘सर्वमेकं पुराभवत्’ इति हि वक्ष्यति।
‘वेदे पुराणे’ इति व्यासवचसि एकवचनेनेदृशमर्थविशेषं स एव विज्ञातुं 
ज्ञापयितुं  वार्हति  योऽत्यन्तं  भक्तिभरावनम्रः  भगवति  बादरायणे। 
‘चतुर्धावस्थितो देहे परमात्मा सनातनः’ इति भाष्यं व्याख्यान् परमात्मा देहे 
चतुर्धावस्थितः इति व्याख्याय स च सनादनः नादेन सहित इति सनादनः। 
श्रुतिगदित इत्यर्थः। सनादन एव सनातनः इति व्याख्या चित्तमावर्जयति।
‘यथोर्णनाभिः’  इत्युपनिषत्।  ‘जेड’  इति  भाषायाम्।  स्वस्माद् 
भिन्नमेव तन्तुजालं स्वोदरात् सृजते पुनः स्वान्तर्गृह्णते गृह्णीते च तथा 

[[88]]

परमाक्षरो भगवान् विश्वं सृजति संहरति च। इति गोविन्दव्याख्या। स्वयं 
कन्नडदेशीयः ‘जेड’ इति ‘भाषायामि’त्यूर्णनाभिपदं व्याख्यानुपकरोति।
षट्प्रश्नोपनिषदि प्रथमप्रश्ने फलश्रुतिः – तद् ये ह वै प्रजापतिव्रतं चरन्ति 
ते मिथुनमुत्पादयन्ते। तत्रत्या वामनटीका – ये जनाः प्राजापत्यं व्रतं चरन्ति 
तद्  यथा  ऋग्विधानोक्तभङ्ग्या  शंनःपुरुषसूक्तयोः  सम्पुटशेषप्राशनपूर्वकं 
विष्णुयोनिसूक्तेनोपस्थाय  प्रजापतिं  प्रार्थयन्ति  ते  तत्प्रसादात्  सदपत्यम् 
उत्पादयन्ते इति।
अत्र शिष्यवत्सलो गोविन्दाचार्यः सम्पुटहोम-शेषप्राशनविधिं विवृण्वन् 
उपशतम्  ऋग्विधानश्लोकान्  प्रदर्शयति।  विष्णुयोनिसूक्तं  नेजमेषेत्यादि 
मन्त्रांश्च स्वयं व्याख्याति। सस्वरं मन्त्रं च लिखति। येन अपत्याकाङ्क्षी 
श्रद्धालुरर्थज्ञानपूर्वकं ऋग्विधानोक्तं कर्म कर्तुं प्रभवेत्॥ 
शिष्यसन्निधौ उपनिषदं पाठयति स्माचार्यगोविन्दः। अनितरसाधारणी 
चातुरी  अस्योपनिषद्व्याख्याने।  पूज्यो  गुरुर्विद्यामान्यतीर्थः  समादिदेश। 
गीर्वाण्यां लिपिबद्धां व्याख्यां वितनुहीति। आदेशं शिरसिकृत्यापूरयच्छिष्यो 
गोविन्दाचार्यः। पाठः खलु सन्निहितानां शिष्याणां केवलं प्रबोधकः। लेखः 
पुनः  पाठकानपि  सर्वान्  बोधयन्  प्रशिक्षयति।  षण्णामुपनिषदां  व्याख्या 
पूरिता। अवशिष्टानामपि व्याख्या नाकार्यनेन महात्मनेति क्कचिन्न तृप्यति 
चेतः।  न  खलु  विद्यते  जिज्ञासूनां  तृप्तिः।  अथाप्यनेन  व्याख्यानेन 
उपनिषदध्ययनस्य मनोहरो मार्गः निष्कण्टकः प्रादर्शीति साभिमानं स्मरामो 
वयं प्रत्यहमाचार्यगोविन्दम्।
******

[[89]]

## १३  ईशावास्योपनिषद्भावचन्द्रिका
डा. हेच्.के.सुरेशाचार्यः
विद्वदग्रेसरस्य  गोविन्दाचार्यस्य  तथा  तद्विरचितस्य  ग्रन्थस्यैकस्य  
अवलोकनम्।
भारतीयसंस्कृतवाङ्मयं  रत्नाकर  इवागाधं  सत्प्रतिभासते  प्राचीनादपि 
कालात्। अद्यतनेऽपि काले नवीनप्रतिभयोल्लसिताः शास्त्रकाव्यनिष्णाताः 
सन्त्यनेके। वाङ्मयप्रवाहो निरन्तरमप्रतिबद्धः सन् प्रवहति। अस्मिन् तान्त्रिके 
युगेऽपि प्राक्तनव्याख्याकारसदृशाः समुपासीतसरस्वतीकाः केचनोपलभ्यते। 
तेषु  विद्वत्तल्लजेषु  प्रकाशितासाधारणप्रतिभाशालिषु  मध्ये  बन्नञ्जेपदोपाह्वः 
गोविन्दाचार्योऽन्यतमो  मालामध्यपतितमाणिक्य  इव  प्रथितयशाः  भाति 
संस्कृतप्रपञ्चे। 
गद्यपद्यचम्पूनाटकादिषु काव्यप्रकारेषु च विरचितानेकप्रबन्धो ब्रह्मसूत्र- 
भाष्यटीकाटिप्पण्यादिषु,  गीता-रामायण-महाभारतादिषु,  गहनेषूपनिष-
दादिषु च निरन्तरं विहिताध्ययनाध्यापनप्रवचनादिकार्यभारः सर्वत्रापि प्रका
शितनवनवीनप्रतिभाप्रभाविभवः,  विविधशास्त्रीयविचार  मथनेषु  च 
मन्थायितः  स्वरचितकाव्यकन्याविलासोल्लासप्रपञ्चनेनावर्जित  रसिकजन-
सन्दोहः  बहुसहस्राधिकप्रवचनसरणीनिर्झरीषु  अमृतजीवनासेचनेन 
प्रसन्नायितसुजनमनोमन्दिर आचार्यगोविन्दः यावज्जीवनं कृष्णसेवाव्याजेन 
शास्त्रसेवां  विधाय  शाश्वतीं  कीर्तिं  सम्पादयामास।  तत्प्रतिनिधिभूताः 
तदीयग्रन्था अद्यापि मार्गदर्शकाः विलसन्ति।
बहवः  ग्रन्थाश्च  विरचितास्तेन,  तदत्र  तेषु  याज्ञीयमन्त्रोपनिषद्  ग्रन्थं 
तथोपनिषत् प्रास्ताविकं चालम्ब्य स्थूलदृष्ट्या केचन विषया निरूप्यन्ते।
यानि  पुस्तकानि  तत्प्रकाशितानि  लोकदृग्गोचराणि  सञ्जातानि  तेषु 
सर्वत्रापि पुस्तकसौन्दर्यं, निर्दुष्टता प्रतिभाति। मुद्रणदोषाणां कणानामपि 

[[90]]

छिद्रान्वेषणतत्परैः  प्रत्याविष्करणं  कष्टायते।  सन्देहाजनकतया  सुस्पष्टं 
स्फुटाक्षरैर्मुद्रितं सन्तोषं जनयति सज्जनानाम्।
नाधिकं भाषतेऽयं प्रास्तविके। कृतज्ञतायाः समर्पणप्रसङ्गेतु पुस्तक-
प्रकाशने यावदुपकृतं शिष्यैः तत्स्मरणे सहायोल्लेखे च न लज्जायते तच्चित्तम्।
मुक्तकण्ठं प्रशंसति च परोपकारम्। प्रायस्तत एव ते गुरुमपहाय नान्यत्र 
गच्छन्ति। यावज्जीवमुपसरन्ति च। 
किञ्चिदिवात्रोदाहतम् - उपनिषच्चन्द्रिकाग्रन्थे परिशिष्टभागे द्वितीयत्वेन 
‘वैदिकछन्दोमीमांसा’  इति  निबद्धा।  एतस्या  आरचने  लेखकस्य 
साहाय्यमाचरितवान्  कश्चन  प्राज्ञः।  ‘आत्मकूर  आनन्दतीर्थाचार्यः’  इति 
अयमपि  कवितल्लजः।  स्वगुरुणा  विरचितं  युधिष्ठिरमीमांसकेन  ‘वैदिक-
छन्दोमीमांसा’  नामकं  पुस्तकमानीय  गोविन्दाचार्याणां  कृते  प्रपदौ। 
महान्तमुपकारमकार्षीदयमिति  सहार्दं  कृतज्ञतां  समर्पयामास  लेखकः 
-तदित्थम्-
‘युधिष्ठिरमीमांसकप्रणीतस्य  पुस्तकस्य  प्रेषणेनायमानन्दतीर्थाचार्यः 
बहूपचकार, न शक्यं ‘वयं कृतज्ञा’ इत्युपचारवचनमात्रेण स प्रतिकर्तुम्। 
चिरमृणिनो वयं वारं वारं तदुपकारं मानयन्तस्तस्य स्मराम’......इत्यादि 
कथितम्। 
अयमंशः  लेखकस्य  प्रामाणिकतामादर्शयति,  अनेन  च  सहृदयानां 
मनस्तृप्यति। कड्डीपदोपाह्वेन बदरीनारायणाचार्येन सश्रद्धं कृतोपकारं बहुधा 
मानयन् तदुक्तानि वचनान्युल्लिखन् सादरमाशीर्वादपुरस्सरं ह्यभिनन्दितवान्। 
यद्यप्येतेंऽशा अल्पा एव, तथापि पुस्तकप्रकाशनकाले अल्पोऽप्युपकारो 
महदायते। 
‘उपनिषच्चन्द्रिकेति’ नामधेयं प्रदत्तमस्ति पुस्तकस्यास्य।
उपनिषदां  मध्वाचार्यविरचितं  भाष्यं  तथा  वामनपण्डिताचार्येण 

[[91]]

नारायणपण्डिताचार्यसूनुना विरचिता टीका, तथा बन्नञ्जे गोविन्दाचार्याणां 
टिप्पणी  भाष्यचन्द्रिका  च  पुस्तकेऽस्मिन्  प्रतिभाति।  इदं  प्रथमतया 
वामनपण्डिताचार्यस्य टीका मुद्रिता। एतत् सर्वं सुन्दरमेव वर्तते। तथापि 
पुस्तकस्य  नामधेयं  उपनिषच्चन्द्रिकेति  भवितुमर्हति  वेति  मम  संशीतिः। 
‘आनन्दतीर्थभगवत्पादकृतभाष्यभूषिता  का  भवति?  उपनिषन्मात्रमेव,  न 
भावचन्द्रिका भवति किल, विचिन्त्यम्। 
अस्मिन् पुस्तके ‘छन्दोमीमांसा’ इति प्रबन्धः, तथा तारतम्यमीमांसेति 
च प्रबन्धो बहूपकरोति विदुषां विद्यार्थिनाञ्च। अनेन महोदयेन प्रकाशितानि 
सर्वाण्यपि  पुस्तकानि  निदर्शनस्थानालङ्कृतानीति  कथनं  नातिशयितवचनं 
भवति।
याज्ञीयमन्त्रोपनिषदमधिकृत्य  तट्टिप्पणीमवलम्ब्य  च  किञ्चिदिव 
प्रस्तूयतेऽत्र-
ईशावास्योपनिषत्  इति-  ईशोपनिषदिति  चोपनिषदः  नामधेयं 
प्रथितमस्ति।  भागवतपुराणादिषूक्तवचनमनुरुन्धानो  लेखको  तस्या  एव 
याज्ञीयमन्त्रोपनिषदिति  नामकरणं  चकार।  नवावतरणमात्रं  न  कल्पते 
दोषाय। आचार्यमध्वस्य भाष्यमिदं प्रथमतया वामनपण्डितार्यविरचितया 
टीकयालङ्कृतं - भावचन्द्रिकया च शोभितमस्ति। वामनपण्डितस्तु प्रायः 
मध्वगुरोमुखादेव  श्रुतोपनिषदर्थ  इति  तट्टीकाया  महत्वं  वर्धते।  उपनिषत् 
पाठविषये मध्वाचार्यस्याभिप्रायः, सहमतिः केति टीकावाक्यादवगम्यते। 
विशिष्य  तादृशांशाः  प्रदर्शिताश्च  चन्द्रिकायां  तथा  प्रास्तविकवचने  च। 
टीकायां च नूतनविषयाश्चाविष्कृताः। भावचन्द्रिकायां तु टीकायाः व्याख्यानं 
सुन्दरं  दृश्यते,  अपि  चोपनिषदः  तथा  भाष्यस्य  च  गहनार्थः  टिप्पण्यां 
विस्तृतरूपेण प्रपञ्चितः। मङ्गलाचरणस्य व्याख्याने तु छन्दोविचारः सुदीर्घं 
प्रस्तावितः।  अनुष्टुबादिप्रभेदाश्च  सम्यक्  निरूपिताः।  काण्वानां  तथा 
माध्यन्दिनानां च उपनिषत्पाठा अत्रैवाविष्कृताः वर्तन्ते।

[[92]]

उपनिषन्नामभेदे च कारणं निजगाद गोविन्दार्यः। याज्ञीयशब्दोत्पत्तिरपि 
प्रदर्शिता। मन्त्राणामर्थस्य च कथने सम्प्रदायमनुरुन्ध्य चिरकालविहिताध्य
यनाध्यापनादिनाऽन्तःस्फुटितान्  विशेषार्थांश्च  बभाणात्र।  सुकृतिनो  वयं 
एतावद्विशदव्याख्यानलाभेन,  ऋणिनश्चाचार्यगोविन्दमहोदयस्य। 
‘इशावास्यमिदं सर्वमिति मन्त्रस्य भाष्यटीकानुरोधेन सम्यग्व्याख्यायानन्तरञ्च 
चन्द्रिकायां  विशेषार्थाश्च  निरूपिताः।  जयतीर्थीयटीकामादृत्य  स्वीकृत्य 
क्कचिद् अर्थभेदे कारणञ्चाह सुसम्बद्धम्।
शाङ्करभाष्यवचनान्युल्लिखन्  तत्रत्यास्वारस्यं  सुष्ठु  प्रदर्शयामास। 
व्याकरणविशेषाश्च तत्राविष्कृताः विदुषां विद्यार्थिनाञ्च बहूपयोगाय कल्पन्ते। 
अन्ते मन्त्रार्थश्च सुग्रहाय निबोधितः।
‘मा  गृधः  कस्यस्विद्धनं’  इत्यस्य  नूतनार्थाः  प्रकटिता  ये  च  तेऽपि 
मध्वार्यसम्मताः सन्ति। तदुक्तमत्र भगवता यद्दत्तं तत्तस्य प्रसाद इति मत्वा 
भुङ्क्ष्व, तेन यन्न ते दत्तं यदन्यस्मै वा दत्तं तदन्यस्य कस्यचिद्धनमिति मत्वा 
मागृधः ...... सर्वं धनं भगवदधीनमिति। इत्यादि प्रपञ्चितम्। ममात्यन्तः 
स्फुरितोऽत्यमर्थः निबध्नामि। मागृधः- अन्यं प्रति गत्वा मा प्रयाचेत्। कुतः? 
कस्य  धनं  स्विद्  इत्युत्तरम्।  अकयप्रविसंभूमसरवहा  विष्णुवाचका 
इत्युक्तत्वात् एकाक्षरकोषे कस्य   विष्णोरित्यर्थः। एवञ्च जगति विद्यमानं 
सर्वं धनं विष्णुसम्बद्धम्। एको नैकः सवः कः किमिति विष्णुसहस्रनामस्तोत्रेऽपि 
‘कः’ इति विष्णुनामत्वमुक्तम्। 
तथाच अन्यं प्रति गत्वा मा याचेत्। यदि धनं देवदत्तीयं भवति तर्हि 
तत्रैव प्रयाचेत्, न यज्ञदत्तस्य निकटे, तद्वदिहापि धनं सर्वं कस्यचिद् किल- 
भगवत्सम्बद्धं किल - तथाच तत्रैव प्रयाचेत् मा गृध इतरत्रेत्यर्थः। 
द्वितीयमन्त्रे  -  ‘कुर्वन्नेवेह  कर्माणि  जिजीविषेत्  शतं  समाः’  इत्यत्र 
चन्द्रिकाव्याख्यानेऽयमंशः स्फुटं निरूपितः। ‘शतं समाः’ शतं वर्षाणीति 
नार्थः। अत्र शतशब्दः पूर्णत्ववचनः। एतदत्यन्तमावश्यकं लेखनियमस्ति। 

[[93]]

अन्यथा मन्त्रमिमं स्वायम्भुवमनुः स्वात्मानमाह इति लिखितम्, अन्यान् 
प्रत्यपि उक्तं स्यात्, तथापि - कृतत्रेताद्वापरादिषु किं मानवानामायुःप्रमाणं 
किं शतं वर्षाण्येव? कथमिदं सङ्गच्छते, अतः शतशब्दोऽत्र पूर्णत्ववचन इत्येव 
वक्तव्यम्। नामं सङ्ख्यावचनः यः शताधिकाः समा यदि जीवति सोऽपि शतं 
समा जीवतीति वक्तुं पार्यते। यावज्जीवति पुरुषः तावतीः समाः कर्माणि 
कुवन्नेव जीवेदित्यर्थः समीचीनो भवति। व्याख्यातासु सर्वास्वपि उपनिषत्सु 
विशेषार्थानामुल्लेखनं दृश्यते - तत्वजिज्ञासुभिरवश्यं ग्रन्थाश्चेमे पठनीयाः तत्र 
तत्र  तत्त्वप्रदीपकाकारस्य,  जयतीर्थमुनेश्चभिप्रायविशेषाः  सुष्ठूपपादिताः 
चन्द्रिकायाम्।
विद्वद्भिः  विद्यार्थिभिश्च  बन्नञ्जे  गोविन्दाचार्यमहाभागस्य  पुस्तकानि 
कदाचिदवलोकितानि चेत् लेखकस्य अध्ययनवैशाल्यम् प्रतिभागाढता च 
विज्ञाता  भवति।  लेखकस्य  प्रयत्नः  साफल्यम्  अवाप्नोति।  उपनिषदन्ते 
स्वीयपरिचयं, गुरोश्च प्रशंसा श्लोकद्वारा प्रकाशिता।
****

[[94]]

## १४ श्रीविष्णुसहस्रनामस्तोत्रस्य नामचन्द्रिकाव्याख्या
डा.स्वामी जपसिद्धानन्दः

बन्नञ्जे इत्युपाह्वयानां गोविन्दाचार्याणाम् अनेकाः कृतयः। वेदे वेदाङ्गेषु 
वेदान्तेषु न्यायव्याकरणादिशास्त्रेषु च व्युत्पन्नाः ते सुरसरस्वतीं सुदीर्घकालं 
समाराधयामासुः।  व्यासङ्गे  व्यापृतचित्तैः  कृताः  कृतयः  अध्येतॄणाम् 
अध्यापकानां च उपकृतये भवन्ति। श्रीविष्णुसहस्रनामस्तोत्रस्य नामचन्द्रिका 
व्याख्यानं  तत्र  अन्यतमत्।  अस्य  व्याख्यानस्य  संक्षेपतः  सम्मर्शः  अत्र 
विधित्सितः।
श्रीमन्महाभारते शतसाहस्र्यां संहितायाम् आनुशासनिके पर्वणि विद्यते 
भीष्म-युधिष्ठिर-संवादः। तत्र महात्मना भीष्मेण साक्षात् भगवतः वासुदेवस्य 
समक्षं  श्रीविष्णोः  दिव्यं  नामसहस्रकं  भक्तिभावम्  उपारूढेण  उज्जगे। 
विलसति अविरला सहस्रनामपरम्परा पुराणादिषु। तथापि इदमेव स्तोत्रं 
मन्त्रत्वेन  आद्रियते  मनीषिभिः।  चित्तशुद्धिद्वारा  परमपुरुषार्थसाधनम्  इदं 
स्तोत्रम्  इहलोके  अपि  योगक्षेमाय  कल्पते।  वैद्यकीयपारम्परासु 
ज्वरादिनिवारणे प्रयुज्यते। उत्पातेषु अस्य पाठः शान्तिकरः इत्युच्यते। एवं 
च आध्यात्मिकस्य आधिभौतिकस्य आधिदैविकस्य च तापस्य उपशामकत्वेन 
प्रेक्षावतां नितराम् उपास्यमिदम् इत्यत्र नास्ति संशीतिः।
श्रीमच्छङ्करभगवत्पादप्रभृतयः जगद्गुरवः इदं श्रीविष्णुसहस्रनामस्तोत्रम् 
आदरेण व्याचख्युः। पथिप्रदर्शकान् तान् आचार्यान् अनुगम्य उपरिष्टाद् 
आगताः  विद्वांसः  तन्माहात्म्यम्  उपागम्य  तद्व्याख्याने  आत्मानं 
व्यापारयामासुः। तत्रेयं विद्वत्तल्लजानां बन्नञ्जे-गोविन्दाचार्याणाम् अर्वाचीना 
नामचन्द्रिका व्याख्या। प्रत्येकं व्याचिख्यासुः स्वं स्वं दर्शनम् आस्थाय 
व्याकुरुते।  श्रीशङ्करभगवत्पादानां  विष्णुसहस्रनामस्तोत्रभाष्यम्  अद्वैत-
सिद्धान्तानुशायि।  पराशरभट्टस्य  श्रीभगवद्गुणदर्पणं  विशिष्टाद्वैतानुसारि। 

[[95]]

दिव्यस्तोत्रे  अस्मिन्  आदौ  विशत्युत्तरशतं  नामानि  (‘विश्वम्’  इत्यतः 
‘अमृतः’  इत्यन्तम्)  चतुर्व्यूहात्मनः  भगवतः  परवासुदेवपराणि,  ततः 
पञ्चविंशतिः  (‘शाश्वतः  स्थाणुः’  इत्यतः  ‘भोक्ता’  इत्यन्तम्)  सङ्कर्षण-
प्रद्युम्नानिरुद्धव्यूहपराणि  इति  अभिप्रैति  पराशरभट्टः।  वरारोहः  महातपाः 
इत्यनयोः  नाम्नोः  मध्ये  भगवद्वूहस्य  विस्तृतं  निरूपणम्  उपलभ्यते 
तद्व्याख्याने1।  सत्यसन्धतीर्थस्य  द्वैतमतानुगामि  व्याख्या  प्रसिद्धा। 
नामचन्द्रिका  अपि  द्वैतवेदान्तानुयायिनी।  द्वैतदर्शनपरत्वे  अपि  अस्यां 
सर्वसाधारण्येन स्वीकरणीयानि विद्यन्ते भूयांसि तत्त्वानि इति इयान् विशेषः।
भूमिकाम्  आरभ्य  आन्तम्  अनुभूयते  वैशिष्ट्यम्  नामचन्द्रिका-
व्याख्यायाः।  उपक्रमे  उपस्पृष्टाः  विषयाः  प्रत्याययन्ति  प्रतिभां  प्रणेतुः। 
‘शब्दतः अर्थतश्च प्रमृष्टा भूमिका’ इति स्वयं प्रतिज्ञातं ग्रन्थकृता। एतर्हि 
निदर्शनमुद्रया बिन्दुशः उदीर्यन्ते अधस्ताद् कतिपयान्येव विशिष्टस्थलानि-
1.विष्णुसहस्रनामस्तोत्रस्य महत्त्वे चतुरः प्रधानहेतून् श्रीमध्वाचार्योक्तान् 
उल्लिख्य प्रसादयति मनः व्याख्याता आदावेव।
2.विश्वशब्देन  उपक्रमस्य  उपपादनमपि  उपोद्बलयति  प्रागल्भ्यं 
व्याख्यातुः। उपपत्तौ उपन्यस्तानि चत्वारि कारणानि सारतः यथा -
•  विष्णोः सर्वपदवाच्यत्वात् सर्वार्थकेन विश्वशब्देन समारम्भः समञ्जसः।
•  विश्व-विष्णुशब्दौ विशधातोः निष्पद्येते - विशति इति विश्वम्, विशति 
इति विष्णुः इति। निर्वचनैक्यात् विष्णुपदव्याख्यानभूतेन विश्वशब्देन 
उपक्रमः उपपद्यते।
•  उपासारहस्यं  तृतीयो  हेतुः।  जाग्रदवस्थाप्रेरकः  देवः  अकारवाच्यः। 
तस्य  विश्वम्  इति  अन्यतमं  नाम।  विध्ननिवारकस्य  विनायकस्य 
1. पृ.११७

[[96]]

बिम्बरूपः  सः।  अतः  विश्वनाम्नः  प्रथमोपादाने  निरन्तरायत्वं 
निरन्तरस्मरणम् इति फलद्वयं सिद्ध्यति।
•  वाक्शुद्धिकरः  वाग्दोषहरश्च  परशुरामः  स्तूयते  विश्वपदेन।  ‘विश्वरूपं 
हरिणं जातवेदसम्’ इति श्रुतेः। अभीष्टम् अतः तद्ग्रहणम् आदौ इति 
तुरीयं कारणम्।
3.विश्वम् इति क्लीबलिङ्गप्रयोगस्य औचित्ये प्रवर्तितः विचारश्च अवधेयः। 
व्याख्यान्तरेषु ‘तदशिष्यं संज्ञाप्रमाणत्वात्’ इत्यादिना समाहितम्, अत्र तु 
स्त्रीपुन्दोषराहित्यात् भगवतः नपुंसकलिङ्गशब्देन निर्देशः युक्तः इत्युक्तम्। 
अनुपदमेव  पुंस्त्वविशिष्टस्य  विष्णुशब्दस्य  निवेशोऽपि  श्रुत्या  समर्थितः। 
अन्यत्रापि नाम्नां लिङ्गव्यत्ययः ‘रूपं रूपं प्रतिरूपो बभूव’ इति कठश्रुत्या 
समुचितं समीक्षितः।
नामानि  शतकेषु  विभज्य  व्याख्यातानि।  यथावसरम्  अवतारितानि 
शास्त्रान्तराणि  व्याख्यायाः  उपादेयत्वम्  उपोद्बलयन्ति।  अन्यत्र 
विरललभ्यानि  शास्त्रवचांसि  अत्र  लब्धावसाराणि  इत्येतदपि  अन्यतमं 
वैशिष्ट्यम्।
4.विश्वम् इति प्रथमस्य नाम्नः विंशत्यधिकं शतम् अर्थाः प्रत्यपादिषत। 
नान्यत्र इयान् व्याख्याविस्तरः दृश्यते।
5.असकृत्  पठितस्य  एकस्यैव  नाम्नः  अर्थः  भिद्यते।  भिद्यन्ते  च 
तदर्थप्रकाशे दोषज्ञाः इत्यतः विपुलं सम्पद्यते व्याख्यानसाहित्यम्। तथाहि 
- पुरुषः, धाता, प्रणवः, दक्षः, सुखदः, यज्ञः, पुण्यः, चक्री इत्येत्प्रभृतीनि 
नामानि द्विः1 , विष्णुः, माधवः, अजः, अच्युतः, वसुः, सत्यः, वीरहा, 
1. पुरुषः - १४, ४०७। धाता - ४३, ९५१। प्रणवः - ४१०,९५७। दक्षः - ४२४, 
९१८। सुखदः - ४३१, ८९०। यज्ञः - ४४७, ९७१। पुण्यः - ६९१, ९२६। चक्री 
- ९०९, ९९५। इमाः नाम्नां संख्याः नामचन्द्रिकायां दर्शिताः संख्याः इति अवधेयम्। 
शांकरभाष्ये, भगवद्गुणदर्पणे च विद्यते नाम्नां संख्याने भेदः।

[[97]]

वासुदेवः, वीरः इतीमानि त्रिः1 , श्रीमान्, प्राणदः इति चतुः 2 इत्येवं नामानि 
आवृत्त्या पठितानि प्रसङ्गेण वाच्यभेदानुरोधेन च। तथाहि अजः इत्यत्र 
व्याख्या-विशेषः अधः कोष्ठके अदर्शि उदाहरणविधया।
त्रिः पठितस्य अजः इत्यस्य व्याख्याविशेषाः
श्लोकः तत्संख्या च शांकरभाष्यम् भगवद्गुणदर्पणम् नामचन्द्रिका
अजः सर्वेश्वरः.॥ 
९५-तमं नाम
न जायते इति अजः। तेषां स्वप्राप्तिपरि पन्थि 
सर्वं स्वयमेव क्षिपति इति 
अजः।  अज  गति 
क्षेपणयोः। अच्।
न कदापि जायते। अथापि 
अः अप्राकृतः सन् जायते। 
अजे  च  ब्रह्मणि  नित्य-
सन्निहितः॥
अमृत्युः सर्वदृक्.। 
अजो दुर्मर्षणः.॥ 
२०४-तमं नाम
अजति गच्छति क्षिपति 
इति वा अजः
स्तंभसंभवत्वेन इतरवत् 
न जायते इति अजः। 
अन्येष्वपि दृश्यते इति 
डः। न जायते जनित्र्यां 
यत् अजः तस्मात् अनेक-
जित् इति।
अजं ब्रह्माणम् अजति गच्छति 
इति अजः। अजति सर्वत्र 
गच्छति सर्वम् अवगच्छति 
इति अजः। अजति क्षिपति 
दुष्टान् तमसि इति अजः। 
अज गति-क्षेपणयोः। मुक्ता 
न पुनः जायन्ते येन सः अजः। 
अजेषु बस्तेषु स्थितश्च अयम्। 
अकारवाच्यः सर्वजनकश्च॥
अजो महार्हः...॥ 
५२३-तमं नाम
आत् विष्णोः अजायत 
इति कामः अजः।
अस्मिन्  तत्त्वावसाने 
प्रणवप्रकृतिभूतअकार 
वाच्यतया स्मर्तव्यत्वात् 
अजः। अकारवाच्यतया 
जातः इति।
आत्  स्वात्मतः  एव  स्वयं 
जायते। आनन्दत्वाद् इत्युक्तः 
इति वचनाद् आनन्दी सन् 
एव जायते। आनन्दित्वाद् 
एव  जनयति  विश्वम्। 
आनन्दमयः जनकः। न विद्यते 
अतः अन्यः जनयिता। अत 
एव चायम् अधिकः जनकः। 
अजान्तर्गतः तन्नामा॥
1. विष्णुः- २, २५९, ६६१। माधवः- ७२,१६७, ७३९। अजः- ९५, २०४, ५२१। 
अच्युतः-१००,३१९,५५६।वसुः-१०४,२७१,७००। सत्यः-१०६, २१२, ८७३। 
वीरहा-१६६,७४५,९२९। वासुदेवः-३३३,६९९,७१३। वीरः-४०२, ६४७, ६६२।
2. श्रीमान् - २२, १७८, २२१, ६१७। प्राणदः - ६५, ३२२, ४०९, ९५६।

[[98]]

विद्यते अस्य व्याख्यातुः प्रातिस्विकं महत्वम् अनल्पम्। अत्र व्याख्यायां 
प्रायेण स्वकीयं स्वतन्त्रं च चिन्तनं पदं कुरुते। पूर्वे विद्वांसः पारम्पर्यनेमिवृत्तयः 
परिलक्ष्यन्ते प्रायेण। अयं तु नामचन्द्रिकाकृद् आविष्कृत्य आत्मीयं पन्थानम् 
अर्थान्  व्याचष्टे।  तथाहि  सन्धाता  (२०१)  इत्यत्र।  कर्मफलैः  पुरुषान् 
सन्धत्त इति सन्धाता इति शाङ्करी व्याख्या। रिपु-द्विप-निष्पेष-भीषणः 
अपि  संधाता  प्रणेयानां  प्रह्लादप्रभृतीनां  संश्लेषयिता  इति  पराशरभट्टकृते 
भगवद्गुणदर्पणे। गोविन्दाचार्येण तु इत्थम् अर्थः अकारि -
यं कमपि, यत् किमपि, यत्रकुत्रगतम् अपि परस्परं सन्धत्ते इति सन्धाता। 
कमपि पतित्वेन, कामपि पत्नीत्वेन, पितृत्वेन, मातृत्वेन, पुत्रत्वेन, सखित्वा- 
दिना च। कमपि धनेन, कमपि दारिद्र्येण, कमपि विद्यया, कमप्यविद्यया, 
कामपि रूपेण, कमपि सुखेन, कमपि दुःखेन, कमपि विनयेन, कमप्यहङ्कारेण, 
वर्णं वर्णेन, पदं पदेन, वाक्यं वाक्येन, वाच्यम् अर्थेन, अर्थं वाचा, भुवं 
दिवा, सर्वं सर्वेण सन्धत्ते। एवं सन्दधत् सम्यग् लोकान् धत्ते।
एवमेव, अक्षरः (४८३), गभस्तिनेमिः (४८८), चतुर्व्यूहः (७७०), 
चाणूरान्ध्रनिषूदनः (८२९) एतत्प्रभृतिषु च स्वोपज्ञं चिन्तनम् उपातिष्ठिपत्। 
अर्थविस्तारे अपि विहितो यत्नः अविचिन्तितपूर्वान् अर्थान् व्याकुर्वन् स्फुटं 
प्रत्याययति वैशिष्ट्यम्। इमे अर्वाचीनाः व्याख्याप्रकाराः यद्यपि इतोऽप्यधिकं 
विचारम् आकाङ्क्षन्ति, तथाऽपि विद्वत्प्रयासोऽयं प्रशंसनीयः इत्येव प्रतीमः। 
तथाहि  आशशंसिरे  श्रीमद्विवेकानन्दस्वामिचरणाः  वेदानां  साम्प्रतिकानि 
भाष्याणि विधेयानि इति। स्तोत्रस्य शास्त्रीयव्याख्यानेन तदाशंसा कियता 
प्रमाणेन साफल्यम् अगात् इति प्रतीयते।
6.निरुक्तस्य शैली अत्र अनुसृता इत्येतदपि अनितरसाधारणं वैशिष्ट्यम् 
अस्याः व्याख्यायाः। नान्यत्र स्तोत्राणाम् अर्थानुसन्धाने नैरुक्तानां पन्थाः 
आश्रितः पर्यलक्षि। ‘वर्णसाम्येन निर्ब्रूयादिति प्राचां मताश्रया। निरुक्ति-
प्रक्रिया  सेयं  नैव  व्याकरणाश्रया॥’  इति  स्वयम्  ऊरीचकार  वैशिष्ट्यं 

[[99]]

व्याख्याता। अध्येतृसौकर्यार्थं कानिचन स्थालानि अत्रोदाहृतानि। तथा हि 
- अप्रमेयः (३२६), शरभः (३५७), पेशलः (९१७), दक्षिणः (९१९) 
इत्येतत्प्रभृतिषु नामसु निरुक्तशैली सुस्फुटा।
7.नाम्नां व्याख्यागतविशेषे उदाहरणद्वयम् अधः कोष्ठके न्यरूपि।
8.नाम्नां व्याख्याविशेषगतस्य स्वारस्य उदाहरणद्वयम्
क्रम.सं शब्दः श्लोकसंख्या च शांकरभाष्यम् भगवद्गुणदर्पणम् नामचन्द्रिका
1 रुद्रः।  रुद्रो  बहुशिरा 
...॥  ११४-तमं 
नाम
1.संहारकाले  प्रजाः 
संहरन् रोदयति इति 
रुद्रः।
2.रुदं  राति  ददाति 
इति वा।
3.रुः  दुःखं  दुःख-
कारणं वा, द्रावयति 
इति वा रुद्रः।
4.रोदनात् द्रावणाद् 
वापि रुद्रः इत्युच्यते।
एवं  विधरूपविविध 
-चेष्टितद्रुतहृदयान् 
सानन्दबाष्पान् कुर्वन् 
रोदयति  इति 
रुद्रः।‘रोदेर्णि  लुक् 
च’ इति (उणादि) 
रक्प्रत्यये णिलोपश्च।
1.रुक् दुःखं संसारो वा। 
रुजं द्रावयति इति रुद्रः।
2.असतः रोदयति इति 
रुद्रः।
3.रुद्रे गतश्च रुद्रः।
4.वेदरुते रतश्च।
2  कपिलः।  ८९९-तमं 
नाम।  ‘सनात्सनातन 
तमः कपिलः...॥
बडवानलस्य कपिलः 
वर्णः  इति  तद्रूपी 
कपिलः।
किंरूपः? मध्यस्थ-
नीलतोयदविद्युल्लेखो 
ज्ज्वलवर्णः कपिलः
कपिः सुखपानात्, सर्ये 
स्थित्वा जलपानाद् वा, 
लाति  च  भक्तानिति 
कपिलः। लाति आदत्ते 
सर्वं  जगत्  प्रळयकाले 
स्वोदर  इति  वा।  कं 
पिबतीति कपयो मुक्ताः। 
तान् लाति वा। कपिरिति 
ब्रह्मवायू।  कपिरिति 
हनुमान्। तौ तं वा लाति। 
आनन्दरूपः पाता लाता 
च।  रामावतारे  कपीन् 
लातीति वा॥

[[100]]

पूर्वोक्तान् बिन्दून् अतिरिच्य अन्यथाऽपि उपकुरुते इयं व्याख्या। तद्यथा 
अनेकेषां धातूनां पाठभेदस्य उपलब्धिः। तथाहि दक्ष धातुः भगवत्पादभाष्ये 
गतिहिंसार्थकः आम्नातः, भगवद्गुणदर्पणे तु वृद्ध्यर्थकत्वेन। प्रसिद्धधातु- 
पाठेष्वपि ‘दक्ष वृद्धौ शीघ्रार्थे च’ इति ‘दक्ष गतिहिंसनयोः’ इति वा अर्थनिर्देशः 
सुलभः। नामचन्द्रिकायां तु अत्र ‘दक्ष गतिशासनयोः’ इत्येकः, ‘दक्ष वृद्धौ 
शीघ्रार्थे च’ इत्यपरश्च पठ्यते। अधिकं जिज्ञासूनाम् अनुसन्धानाय कल्पन्ते 
एतादृशाः सन्दर्भाः।
एवं भूयांसि विद्यन्ते प्रयोजनानि अस्य नवीनव्याख्यानस्य अध्ययने। 
शास्त्राध्येतृभिः विष्णुध्यानपरैः भगवद्भक्तैश्च नूनम् उपादेया पाठ्या च इयं 
व्याख्या।  भगवतः  श्रीमद्विष्णोः  कृपया  नामचन्द्रिका  चन्द्रिकासंनिभा 
संनिभृता सुमनोभिः विजयतात् सन्निवासेषु इति सम्प्रार्थ्य विरम्यते विस्तराद् 
इति शम्।
श्रीश्रीरामकृष्णस्मृतयः
*****