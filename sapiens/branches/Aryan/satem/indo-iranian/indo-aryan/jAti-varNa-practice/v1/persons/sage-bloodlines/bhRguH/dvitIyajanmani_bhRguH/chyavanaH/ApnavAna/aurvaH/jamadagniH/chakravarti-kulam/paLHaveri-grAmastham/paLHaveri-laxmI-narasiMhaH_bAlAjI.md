+++
title = "पऴवेरि-लक्ष्मी-नरसिंहः / बालाजी"
+++

## पितृ-प्रभावः, बाल-शिक्षा
प्रसिद्ध-विदुषः पलवेरि-राजगोपालस्य पुत्रः, अहोबिलमठे बहुमतः।  
१९७३-०४-०२ इति दिने प्रायेण जातः (\~ 730pm), उत्तर-प्रोष्ठपदासु।  
उपविंशतिवर्षाणि पलवेरि ग्रामय् उवास।

प्रथम-स्तोत्रं तत्पित्रा पाठितम् - कामासिकाष्टकम् इति नृसिंहस्य।   
वृद्धावस्थायाम् अपि गमनागमने तद् एव जपति।  

तत्-पिता तं शालाम् प्रैषयत्,  
किन्तु गृहे ऽपाठयच् छास्त्राणि काव्यानि च - संस्कृतानि द्राविडान्य् अपि।  
गृहे प्राप्ते शाला-पठनं बालस्य निषिद्धम्।  
शाल-शिक्षक-विहित-गृह-कार्यम् अपि  
शालायाम् भोजनवधाव् एक-घण्टात्मके पूरणीयम् बभूव।  
एवं देशिक-प्रबन्धाः, दिव्य-प्रबन्धाश् चापि कण्ठस्थीकृताः।  
ततः ५ महाकाव्यानि, न्यायशास्त्रस्य प्रकरणग्रन्थाः, चम्पू-रामायणम् … इत्यादि पाठिताः।  
पाठ-प्रक्रिया राजगोपाल-चरित्रे [द्रष्टव्या](../paLHaveri-rAjagopAlaH/)। 

बालस् तेनात्यन्तम् प्रभावितो ऽसकृत् प्रपत्त्य्-अनुमतिम् अयाचत,  
अन्तत उक्ति-निष्ठया प्रपेदे नारायणे ऽहोबिल-मठेश-सहायः।

## ग्रामवासः
गृह-वर्णनं, ग्रामवर्णनं चान्यत्र।  
तडाकात् साक्षाज् जलम् पिबति स्म।

दशम-कक्ष्या-परीक्षा-समये हि प्रथमवारं वित्तकोशो दृष्टः - तॆन्नाल्-क्षेत्रे। 

ग्रामे शारिरिक-क्रिया नैकाः कृताः -  
काष्ठानां च्छेदनम्, आनयनम्, तण्डुलशोषणम् इत्यादि।  
polytechnic-शाला-गमनाय तत्-पिता सार्धैकरूप्यकम् अपि दातुम् अशक्यः -  
तेन स नित्यं ८ योजनानि द्विचक्रिकया गत्वागच्छति स्म। 

## उत्सवादि
समीप-स्थे पेट्टै-नगरे १८ दिनानां महाभारतनटनम् आरात्रि पश्यति स्म सानन्दं पितुर् निर्देशात्।  
काञ्चीपुरे तिर्व्-अहीन्द्र-पुरे च विद्वत्-सदस्सु व्याख्यानानि शृणोति स्म -  
प्रायेण द्राविड्या, भगवद्-विषय--गीता-भाष्य-सम्बन्धीनि,  
यद्य् अपि बालस्यावगतिर् अल्पैव।  
एवम् महोत्सवे कदाचित् प्रतिवादि-भयङ्कराण्णङ्गराचार्य-भाषणम् अशृणोत् स्तब्धैर् अन्यैस् साकम्  
अपराह्णाद् आरभ्य सन्ध्यां यावन् निरन्तरम्!

## लौकिक-शिक्षा, वृत्तिश् च
कल्याणपुरम् (बॆङ्गळूरु-नगरम्) आगतः।  

आङ्ग्लशिक्षा ऽत्यल्पा सर्वकार-शालायाम् - बाल्ये ऽक्षराभ्यासात् परम्, प्रौढशालायां चित्तरञ्जनदास-गान्ध्य्-आदि-चित्रगत-कथाः।  
शिक्षका अप्य् आङ्ग्लिकीं न साधु जानन्तः ("has done" "had done" भेदोऽपि न) कण्ठस्थीकृतम् एव परीक्षासूद्गरितुम् बोधयन्ति स्म।

Diploma-पदवी लब्धा - तॆल्लार्-नगरे ।  
ततः सूक्ष्म-वैद्युताभियान्त्रिको (electronic engineer) जातः।  

प्रारम्भे ४ वर्षाणि (१९९२-९६) Mekaster Telecom इत्यत्र कार्यम् अकरोत्।  
यद्य् अपि कुशलं कार्यं कुरुते, नाङ्ग्लिक्या प्रतिभाषितुं शक्तः।  
तत्र +आचार्युलु-भट्ट-नामधेयौ द्वाव् अधिकारिणौ द्राविडीम् अवगच्छन्तौ (न तु प्रतिभाषितुम्) तया सहाभाषेताम्।  

> कथञ्चिद् अप्य् अत्र जलम् अपि न स्वीकरोषि। अतो भोजनवेलायां स्वागत(reception)-स्थाने नित्यं हिन्दु-पत्रिकाया "Letters to Editor" पठ। 

इति बोधितवन्तौ। तथा कृत्वा ऽऽङ्ग्ले व्यवहार-सामर्थ्यं वर्धितम्।  

> R&D-कार्यार्हतायै त्वया BE-पदवी सम्पादनीया।  
UVCE इत्यत्र सायं शिक्षणम् भवति। तत्र प्रविश‌।  
तव समीचीनान्य् अङ्ग्कानि, मेधा चास्ति। 

इति कार्यालय-जनैस् सूचितस्  
कार्यारम्भात् २.५ वर्षेषु जातेषु,  
तथा तथैवाकरोत्। 

गमनागमने BTS-संस्थाया लोकयानं गृह्णाति स्म।  
पादोन-रूप्यक-व्ययः प्रतिप्रयाणम्।  
रक्त-वर्ण-फलकेषु तु रूप्यकस्य व्यय इति तन् नारुहति स्म।  
शनिवासरे तु चलित्वैव richmond-वृत्ताद् गृहम् आयाति स्म,  
मार्गय् उद्यान-द्वये विश्रम्य। 

ततः (१९९६-२०००) Technocord संस्थायां   
Telephone exchange maintenance, test rig R&D … कार्यं कृतम्। 

ततः ६ वर्षाणि (२०००-२००६) L&T-संस्थायां (Spectrum infotech) सेनोपयोगि-(Radar, LCA PCB)यन्त्र-निर्माणादि-कार्यम् अकरोत्।  

> तत्र बृहत्त्वात् स्वप्रभावो ऽल्पः,  
नाना-कार्योपयोग्य्-अनुभव-प्राप्तिः कठिनतरा,  
तत उच्च-स्थान-प्राप्तिर् दुष्करा,  
ततो धन-सञ्चयः कठिन 

इति चिन्तयित्वा  
दीप्ति-नाम्नीं उप-३०-जन-युक्तां संस्थाम् प्राविशत्।  
सा संस्था शेषाद्रि-नाम्ना हॆब्बार्-श्रीवैष्णवेनारब्धा, पश्चाद् J&K Tyres संस्थायै विक्रीता १५०-जनवती। 

भारत-सेना-प्रयोगाय शस्त्रगत-तन्त्रांशादि निर्ममे (यथा HUD, aircraft power supply)।  
विशिष्य भारत-वायु-सेनाया LCA-विमानस्य MFUFCP (multi-function up-front control panel) इति तन्नेतृत्वे निर्मितम्,  
यद् Rafael-निभ-विमानेभ्यो ऽपि वरम् अमन्यन्त तद्-विमान-चालकाः।  
यन्त्रान्तरं निर्मितं येन १०कोटिरूप्यकाणि विदेशप्रेषणाद् रक्षितानीति DRDO-संस्थया प्रशस्तम्। 

असकृत् गमनागमनं मेलयित्वा महान् कालो दत्तः -  
प्रातः ८-घण्टा-समये गत्वा रात्रौ ९-घण्टा-समयय् आयाति स्म।  

५०-तम-वयसः परं सप्ताहे द्वित्राण्य् एव दिनानि गन्तुम् आरभत - धनसञ्चयाद् विरक्तः, "यन्त्रनिर्माणाद्य् अन्ये ऽपि कुर्युर्" इति निश्चित्य श्रीवैष्णव-सम्प्रदाय-रक्षायां चानुरक्ततरः।  
ततो विक्रीतया दीप्ति-संस्थया सुज्ञात-यन्त्र-निर्माण-मात्र-चिकीर्ष्वा नूतन-यन्त्र-निर्माण-कार्यं ह्रसितम् इति  
तां त्यक्त्वा, अन्यत्र कार्यम् आरब्धवान्। 

## प्रकाशनगर-वासः
१९९२-२००२ इति वर्षेषु पितृभ्यां भगिन्या सह  
प्रकाश-नगरे २०*१२ पाद-विस्तारय् उपगृहे वासः।  
तच् च गृहम् sheet-छद-युक्तम्।  
गृहस्वामिनो माहाराष्ट्रका ब्राह्मणास् सन्तोऽप्य् आचारादिशून्या अग्रिमगृहे ऽवसन्।  
दिने महान् तापः।  
तदा तत्-पितरौ बहिर् एव+ उपविशतः स्म +++(plastic→)+++ तैलासने।
मार्गशीर्षादिमासेषु ३-वादन-परिसरे हि नीहर-सङ्ग्रहेण जल-बिन्दु-पातारम्भः। 

सप्ताहान्तेषु मल्लेश्वर-कृष्णमन्दिरं याति स्म लक्ष्मीनरसिंहः (कदाचित् पित्रा सह) सायम्।  
सन्ध्यावन्दनात् पूर्वं पश्चात् स, पृष्ठत एव +उभय-वेदान्त-प्रवचन-सभाया विताने  
उप-५०-वर्ष-वयस्केभ्यो विद्वद्भिर् महद्भिर् दीयमानान् उपन्यासान् शृणोति स्म सानन्दम्।  
कदाचित् कस्मै चित् कर्णाट-वैय्याकरण-वेदान्त-विदुषः (NT श्रीनिवासाय्यङ्गार्यः) संस्कृतभाषणस्य द्राविडानुवादं कृत्वा  
तद्-अभिनन्दनं लब्धवान् - "उत्तरप्रोष्ठपदासु जातस्य ते ऽस्ति वाक्-शक्तिर्" इति ।  
(अधुना गता सा सभा - सत्र-भवनम् अवशिष्टम्। )  
अयं विद्वान् संस्कृतविद्यालये व्याकरणम् पाठयति स्म - गमनागमने सूत्रपारायणं करोति स्म। 

१९९६-वर्ष-परिसरे भगिनी विवाहिता।  
तदा तद्-अर्थं ग्राम-गृहं तत्-पित्रा विक्रीतम्। 

अल्प-धनेन वर्धितश् चेद् अपि  
स्व-परिश्रमेण सहकार-नगरे भुवं क्रीत्वा गृहं निर्ममे, तत्र च पितरौ ररक्ष २००२-तः।  

अन्ततो २००२ इति वर्षे विवाहात् परम् बृहत्तरं गृहं यानीयम् इति  
तद् गृहं त्यक्तम्।  
तदा गृहस्वामिनाम् अश्रुमुखानाम् बहु दुःखम् -  
नित्यं घण्टानाद-पाठनादि भवति स्मेति। 

## वेदान्तादि-शिक्षा
पाठ-प्रक्रियादि राजगोपाल-चरित्रे द्रष्टव्या। 

१९९६ इति वर्षे प्रपन्नो जातः। स्थूल-ज्ञानवत्त्वाद् उक्ति-निष्ठैव।   
तावद् भगवद्-विषयस्यैव स्व-पितृ-कृतः कालक्षेपः पूर्णः।  
अग्रिम ७ वर्षेषु रहस्यग्रन्थाः, श्रीभाष्यम्, गीताभाष्यं च पूरयाम् आस।  
तेषु ५ वर्षाणि श्री-भाष्यायैव।  
पिता नित्यं घण्टां यावद् वा पाठयति स्म, सप्ताहान्त-दिनेषु तु ५ घण्टाः। 

कालक्षेपास् स्वाध्यायकाले हि कार्या इति धिया श्रुतप्रकाशिका-कालक्षेपः स्थूलः सप्ताहान्तेषु,  
तत्र न्याय-मीमांसादि-चिन्तनम् इतरदिनेष्व् इति नियमः।  
तादृशेषु दिनेषु तत्-सौकर्यार्थं तत्-पिता  
४:३० वादने जागृत्य स्नात्वा,  
पुत्रं ५:३० वादने जागरयति स्म - जलं साधयित्वा।  
तन्मातुश् चिन्ता - कालक्षेपः, कार्यालयः, सायम् प्रौढशिक्षा - आर्योग्यं नश्येद् इति।  
तया तेनेषत् कोलाहलम् अपि कृतम्, यद्-उत्तरे राजगोपालार्यः - 

> कदा दिवं यामीति न वेद्मि - अतः शिक्षा शीघ्रम् एव देया।  
> तव सायं-लौकिक-शिक्षा-परीक्षाः कामं मन्दम् अधिक-वर्षेषु देहि - चिन्ता नास्ति। 

इति निरचिनोत्। 

रामायणम्  (२१ वारम्) … इत्यादि तत्रैव पित्रा पाठितः।
प्रातः पुत्रः कार्यालय-गमनात् पूर्वं रामायण-सर्ग-द्वयं, ततोऽधिकं वा पठति स्म।  
यदि तद्-अपेक्षानुसारम् अधिकास् सर्गाः पठिताः,  
तर्ह्य् एव कार्यालयगमन-सूचना-दातारम् पुत्रम् "हुम्" इति प्रत्य्-अभिनन्दयति स्म, न चेन् न।  
एवं कुर्वति पिता शृणोति स्म - क्व मन्दम् पठति, क्व संशयो भातीत्यादि।  
सायम् प्रत्यागते, स्व-तॆलुगु-लिपि-ग्रन्थम् अप्य् अवलोक्य यथापेक्षं, प्रातः-पाठ-गतान् सूक्ष्मांशान् पिता बोधयति स्म।


## धारणम्
बाल्ये कण्ठस्थीकृतानां दिव्य-प्रबन्धानां स्मरणार्थं नित्यं रात्राव् अर्धघण्टां यावत् पारायणम्, अर्थानुसन्धानं च करोति स्म।

## शास्त्रादि-पाठनम्
### कालक्षेप-प्रक्रिया
२००२ तमे वर्षे तेन पाठनम् आरब्धम् पितृ-प्रोत्साहनेन।  
आरम्भे केचन परिचिता बोधिताः, शनैस् तद्-वार्तां श्रुत्वा अन्येऽपि छात्रा आगन्तुम् आरभन्त। 

नित्यं वेङ्कट-कृष्ण-नामानं सम-वयस्क-प्रायं व्युत्पन्नं  
नित्यम् अपाठयद् रहस्य-त्रय-सारम्।  
जीविका-वशाद् द्रविडदेशं प्रेषितो दुःखेन ययौ २०१७ इति वर्षे। 

तद् अन्तरा स्वीयैस् साप्ताहिकैर् उपन्यासै रहस्य-त्रय-सारम् प्रापयच् छ्रोतृभ्यः केभ्यश्चन ७ वर्षेषु।  
किरीटि-व्याधि(corona)-काले  
दूरवाण्या ऽपि पाठयितुम् अङ्ग्य् अकरोत्।  
किञ्च साक्षात्-पाठनय् एव तस्याधिकस् तोषः। 

ततः श्रीभाष्य-कालक्षेपान् प्रारभत।  
एतेषु समाश्रयण-सम्पन्नान् सन्ध्यावन्दनाचारसहितान् एवाङ्गीकरोति -  
तत्रापि सकृद् वा साक्षात्कृतान्।  
पुनर् ये स्वनगरे वसन्ति  
तैस् साक्षाद् आगमनीयम् इति निबन्धनम्।  

एतद् अन्तरा प्रतिशनिवासरं बहुभ्यो दक्षिण-बॆङ्गळूरु-प्रदेश-स्थेभ्यः  
कण्णन्-महाशयस्य गृहे लक्ष्मणाख्येन शिष्येण सह गत्वा  
दिव्य-प्रबन्ध-व्याख्याम् ईडु-नाम्नीं पाठयामास।  

एवम् अस्य उपचत्वारिंशत् च्छात्राः।  
स्वजीवने सम्प्रदायरक्षायै १० पण्डिताः स्रष्टव्या इति तत्-सङ्कल्पः।  

एषु केचन च्छात्राः प्रायेण परकाल-मठे कदाचिद् दत्तेनोपन्यासेनाकृष्टा  
लौकिकपरिवारोत्पन्नाः, लौकिक-वृत्तिषु सुप्रतिष्ठिताः।  
तथाप्य् अस्य प्रभावेण  
बहवो वेदाभ्यासादीन् प्रारभन्त।  
तेषु लघुतमो बालः प्रथम-कक्ष्यातो ऽप्य् उपन्यासान् श्रुणोति,  
वेदाध्ययनम् अपि करोति।  

२०२५-वर्ष-परिसरे  
सार्धैक-घण्टाम् पाठयितुं  
२० घण्टानां सिद्धता -  
नाना-ग्रन्थावलोकन-रूपा, सूक्ष्मांश-विशदीकरण-सहिता।  
यथा श्रीभाष्यम् पाठयितुं द्विः पुनर् आद्यन्तम् पठितां श्रुतप्रकाशिकाम् अन्तरा भावप्रकाशिकाम्, श्रीभाष्यार्थ-दर्पणम्, अधिकरणसारावलीम्, तद्-व्याख्याम् पदयोजनां चापि,  
साधारणशास्त्राणि व्याकरण-मीमांसादीनि च यथापेक्षम् अवलोकयति स्म।  


एतद्-अर्थं ५०-तमे वयसि  
स्थिरशरीरोऽपि स्व-शरीर-स्वास्थ्ये चिन्ताम् आरभत विशिष्य।  
स्वपुत्रेभ्यो ऽपि दिव्यप्रबन्धादीन् पाठितवान्।  

पाठने महान् उत्साहः -  
परिवेषिणं द्राविड्याम् अल्पज्ञं विश्वासं सपुत्रं सरलसंस्कृतेन द्राविड-ग्रन्थान् अपि पाठयितुं प्रारभत।  

### उपन्यासाः
दीप्ति-नाम्नि कार्यालये ऽपि भोजनवेलायां निराहारस् सन्  
तत्-स्वामिने कोऴियाळ-रङ्ग-रामानुज-शिष्याय श्रीमते शेषाद्रिनाम्नय् आचारविषयान् बोधयाम् आस,  
येन स सदाचारशीलो जातः। 

एतद्-अन्तरा साधारणजनेभ्यो लोकभाषया ऽपि महता परिश्रमेणोपन्यस्यति। तदीयाः केचनोपन्यासा त्वन्नालजालक्षेत्रे लभ्याः [१](https://www.youtube.com/results?search_query=palaveri+balaji), [२](https://www.youtube.com/results?search_query=pazhaveri+balaji) ।

## परिवारः
पुत्र-त्रयस्य पिता।  
सौम्यया सु-पत्न्या ऽन्वितः।  

## पद्यानि
(इदं किञ्चिद् रचितम्
द्रमिडोपनिषत्-तात्पर्यरत्नावल्य्-आदि-वीक्षण-प्रीतेन -)

इञ्जिमेडु-यति-सिंह-**रक्षितो**  
राजगोप--बुध-गोप-**चारितः**।  
सिंह-लक्ष्म-नर-नाम-भाग् **बभौ**  
दिव्य-सूक्ति-वन-मार्ग-**नायकः**॥

