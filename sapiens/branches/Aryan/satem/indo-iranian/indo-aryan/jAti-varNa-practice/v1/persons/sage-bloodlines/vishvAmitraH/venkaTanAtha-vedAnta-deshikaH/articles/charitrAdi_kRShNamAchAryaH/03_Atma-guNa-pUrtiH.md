+++
title = "०३ आत्म-गुण-पूर्तिः"

+++
अथास्य श्री-वेङ्कट-नाथ-देशिकस्यात्म-गुण-पूर्तिः- 

आत्म-गुणाश् चाष्टौ गौतमेन परिगणिताः ।  
यथा- 

> अथाष्टाव् आत्म-गुणाः ।  
दया सर्व-भूतेषु क्षान्तिर् अनसूया शौचम् अनायासो मङ्गलम् अकार्पण्यम् अस्पृहेति ।  
यस्यैते चत्वारिंशत्-संस्कारा न चाष्टाव् आत्मगुणा  
न स ब्रह्मणः सायुज्यं सालोक्यं च गच्छति  
> गौतमधर्मसूत्रम् ८.२० - ८.२२

इति । 


## दया
तत्र दया नाम सर्व-भूत-हित-चिन्तनम् ।  
वेदानधिकारिणा सदाचाराणां स्त्री-शूद्रादीनां चण्डाल-पर्यन्तानाम् अपि  
मोक्षोपायाधिकार-सिद्धये ब्रह्म-ज्ञान-सम्पादनाय च  
द्रमिड-भाषा-रूपाणाम् अध्यात्म-विषयक-ग्रन्थानां करणेन  
श्री-रङ्ग-नाथ-प्रतिष्ठादि-करणेन चानेनाचार्येण  
सुमहदुपकृतं लोकस्येति सुव्यक्तम् एतत् । 

## क्षान्तिः
क्षान्तिः सुख-दुःखादि-द्वन्द्व-सहिष्णुता ।  
यथाह व्यासः - 

> आकुष्टोऽभिहतो वापि  
नाक्रोशेन् नापि ताडयेत् । 
अदुष्टो वाङ्-मनः-कायैः  
सा तितिक्षा क्षमा स्मृता ॥  
(Quoted by Maskarin.)

इति ।  

[[७९]]

कदाचिद् आचार्यस्यावज्ञा-करणार्थे  
विमतस्थैः कैश्चित् स्वपादरक्षा  
देशिक-वर्यस्य मन्दिर-देहल्यां रात्रौ निबध्यावलम्बिता ।  
प्रातर् अभिगमन-काले यदा देशिक-वर्यो मन्दिरान् निश्चक्राम,  
तदोपरि निबद्धां पाद-रक्षाम् अवलोक्य  
कृत्यम् इदं नूनं स-यूथ्यैः कैश्चिद् भागवतैर् आचरितम् इति मत्वा  
स्वस्य धन्य-वादम् एवम् अवादीत्- 

> कर्मावलम्बकाः केचित्  
केचिज् ज्ञानावलम्बकाः । 
वयं तु हरि-दासानां  
पाद-रक्षावलम्बकाः ।। 

इति ।  

अन्यदैकस्मिन् दिवसे  
लक्ष्मणाचार्यस्य वीथीयात्रायाम् आसीनम् एनम् आचार्यं  
कश्चित् पदयोर् आचकर्ष ।  
तदा ऽपि देशिक-वर्यस्य मनो नाक्षुभ्यत् ।  
केवलम् " अहन्ते! नाहं ते विहरण-पदम्" इत्यादि-श्लोक-पठन एव प्रवृत्तम् । (Vide page 70 of this Introduction.)  
इत्य्-आदिकं तत्-क्षमायाः पर्याप्तं निदर्शनम् । 

## अनसूया
अनसूया नाम गुणवत्सु प्रद्वेषाभावः ।  
स्वयम् अनितर-साधारण-वैदुष्य-भूषितोऽपि  
स्व-सम-काल-भवेषु श्री-लोकाचार्य--सुदर्शन-सूर्य्-आदिषु विद्वद्-अग्रणीषु  
न मात्सर्यम् उवाह देशिक-वर्यः,  
प्रत्युताभियुक्त-कोटिषु तान् परिगणय्य  
तदीय-ग्रन्थानां प्रकटनम् अप्य् आरचयत् ।  
न केवलम् अयम् एवानसूयालुः ।  
किन्तु परेषाम् अप्य् अनसूयाम् उपदिशति ।  
यथा- 

> आपाद-चूडम् अनपायिनि दर्शनेऽस्मिन्न्  
**आशासनीयम्** अपरं **न** विपक्ष-हेतोः ।  
आपात-शान्ति-मधुरान् पुनर् अस्मदीयान्  
अन्योन्य-वैर-जननी **विजहात्व् असूया** 

इति । (Vide page 264 of the text)

## शौचम्
शौचं नाम द्रव्यादि-शुद्धिः ।  

[[८०]]  
भगवद्-आराधनोपयुक्तानां द्रव्याणाम् उपादाने  
परमैकान्तिभिः क्षेत्रियैर् उपहृतम् अयाचितोपनतं द्रव्यम् एव स्कीकुर्वन् 
"न राज्ञः प्रतिगृह्णीयात् " (मनु, ४-८४.) इति निषिद्धं प्रभूतम् अपि राज-द्रव्यं न स्वीचकारेति  
विजय-नगर-नर-पत्य्-आह्वान-निराकरणादिना ज्ञायते । 

## अनायासः
अनायासो नामात्मपीडाऽनारम्भः ।  

> दुरीश्वर-द्वार-बहिर्-वितर्दिका-दुरासिकायै रचितोऽयम् अञ्चलिः  
> वै. रा. ४.

इति वदता स्पष्टीकृतोऽयं गुणः । 

## मङ्गलम्
मङ्गलं नाम प्रशस्त-कर्माचरणम् ।  
नित्य-नैमित्तिकानि कर्माणि  
"मङ्गलानां च मङ्गलम्" (महा. आनु. २५४.१०.) इत्य् उक्त-परम-मङ्ङ्गल-भूत--भगवद्-आराधनैक-वेषेणानुतिष्ठन्  
क्षयिष्णु-फलानि काम्यानि कर्माणि सर्वात्मना परिहरंश्  
चात्मनो मङ्गलैकतानताम् अभिव्यनक्ति देशिक-वर्यः । 

## अकार्पण्यम्
अकार्पण्यं नामापद्य् अप्य् अदीनता ।  
श्री-रङ्गक्षेत्रे तुरुष्कैर् उपद्रुते  
कृत्याकृत्य विभाग निपुणो ऽयम् आचार्यो  
दैन्यम् अवधूय  
सद्यः श्री-रङ्गात् प्रस्थाय  
यदु-शैलं प्राप्य  
तत्रत्य एव  
श्री-रङ्ग-नाथस्य पुनरालये प्रतिष्ठापन-संविधानानि कुर्वन्न् आस्तेति  
पर्याप्तम् इदं निदर्शनम् ।  
किञ्च धन-रहितोऽपि कदाचिद् अपि कार्पण्यं नावलम्बत ।  

## अस्पृहा
अस्पृहा नाम यद्-ऋच्छा-लाभ-सन्तोषः । 

> " नास्ति पित्रार्जितं किञ्चिन्  
न मया किञ्चिद् आर्जितम् ।  
अस्ति मे हस्ति-शैलाग्रे  
वस्तु पैतामहं धनम् ॥ "   
> वैरा. प. ६.

इति वदता सम्यग् आविष्कृतोऽसौ गुणः । 