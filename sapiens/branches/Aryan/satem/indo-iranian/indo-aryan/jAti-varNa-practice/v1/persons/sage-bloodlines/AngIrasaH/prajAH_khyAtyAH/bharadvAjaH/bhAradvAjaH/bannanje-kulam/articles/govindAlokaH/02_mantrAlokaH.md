+++
title = "०२ मन्त्रालोकः"

+++

[[11]]

## ०४  चतुर्दशसूक्तेहितम्
डा.वंशीकृष्ण घनपाठी
अनिरुद्धस्सुरानन्दो गोविन्दो गोविदां पतिः
भगवदवताराः  अंशावतारतया,  ज्ञानावतारतया,  पूर्णावतारतया  च 
बहुधा प्रथन्त इति विद्वांसः वचन्ति। लोकाध्यक्षस्सन् स भगवान् हरिरेव 
महीपतिरूपेण लोकं पालयति, यतः ‘नाविष्णुः पृथिवीपतिः’ इति वचनेन 
ज्ञाप्यते।  वेद्यं  वेदयितुं  ज्ञानं  प्रवाहयते  च  वेदव्यासादिरूपेण,  यतः 
कीर्तयामोनिशम्- ‘कृष्णद्वैपायनं व्यासं सर्वभूतहिते रतम् .. वेदान्तभास्करं 
वन्दे’ ... इत्यादिना।
तादृशाः भगवदवताराः विद्वत्तल्लजरूपेण अद्यतनेपि काले विलसन्तीति 
गोविन्दाचार्यपण्डितः  दृष्टान्तयति।  उपरितनानि  नामसाहस्रगतानि 
नामधेयानि, विद्वद्वरेस्मिन् सार्थवन्ति भवन्तीति – श्रीमता विरचितं चतुर्दश-
सूक्तभाष्यं कलयद्भिः विद्वद्भिः गम्यते।
अनिरुद्धः- वेदव्युत्पत्तिमारब्धवतः आचार्यस्य कश्चन निरोधो नाम-
मात्रतोऽपि  नासीदिति  ज्ञायते।  स्वकीयेन  प्रकृति-प्रत्ययविभागपटिम्ना 
यास्क-शाकपूणि-दुर्गाचार्यादीनां  निर्वचनपरम्परामवतारयतीति  तदीयम् 
अनिरुद्धत्वं लक्ष्यते।
सुरानन्दः – ते ये शतं मानुषा आनन्दाः- स एको देवानामानन्दः 
इत्यानन्दं  मीमांसन्ती  तैत्तिरीयश्रुतिः,  मनुष्यैरनुभूयमानादानन्दात्  शत-
गुणाधिक्यं वर्णयति सुराणामानन्दस्य। सारस्वतसागरे मग्नस्सन्, अन्यानपि 
बोद्धॄन् मज्जयतः पण्डितवरस्य सुरानन्द एवेति उत्प्रेक्षणं वरम्।
गोविन्दः- गां वाचं विन्दति साकल्येनेति व्युत्पत्त्या, ‘वाचामाचकल-
द्रहस्यमखिलम्’ इति मल्लिनाथस्य प्रतिज्ञां स्मारयत्ययं दोषज्ञः।
गोविदां पतिः – वेदार्थव्युत्पत्तिपथमनुसरतां भाविविपश्चिन्नागानां यूथं 

[[12]]

नयतीति गोविदां नायकत्वं च तत्र तत्पथानुयायिभिः नूनमनुमन्तव्यमेव।
भगवतः  शास्त्रयोनित्वमनुमोदमानाः  एव  पूर्वे  महान्तो  विद्वांसः, 
तदीयप्रतिपादनरीतिं याज्ञिकभूमिकया सह, अन्यैरपि पथिभिः चिकीर्षन्तः 
दिशाप्रदर्शनं चक्रिरे। तामेव ककुभमवलम्बमानेन गोविन्दाचार्येण विहितं 
प्रतिज्ञाद्वयं लक्ष्यताम्।
त्रयोऽर्थाः सर्ववेदेषु – इति अर्थान्तरान्वेषणपराः वयम्।
वयं पुनः प्रत्यक्षरं निर्वचनलोलुपाः - इति हि प्रतिज्ञा॥
तद्यथेति  किञ्चिद्विचारणेन  शास्त्रार्थं  रोमन्थायामहे।  सगुणरूपेण 
विलसतो  भगवतो  विभूतिर्बहुधा  चतुर्दशसु  सूक्तेषु  व्याख्याता।  यद्यपि 
ऋग्वेदीयशाकलसंहितां,  तदीयव्याख्यानभूतम्  ऐतरेयञ्चाद्रियमाण  एव 
आचार्यः, तथापि तैत्तिरीय- माध्यन्दिन- काण्व- शौनकसंहितागतानपि 
मन्त्रान् विविच्य, नैजं सर्ववेदादादरं सुष्ठु प्रकटयामास। एतेषां चतुर्दशानामेव 
सूक्तानां व्याख्यानं कुत इति चिन्तयता विमर्शकेन, रहस्यमेतद् बोध्यते। 
त्रीन्  लोकान्  व्याप्य  भूतात्मा  भुङ्क्ते  विश्वभुक्  इति  भगवतो  विश्व-
व्यापित्वप्रदर्शनेन,  एकैकस्मिन्  उच्चावचत्वेन  भाव्यमानेषु  सर्वेषु  वस्तुषु 
भगवद्दर्शनाभ्यासः  अवश्यं  करणीयो  जनैरिति,  व्याख्यात्रा  आचार्येण, 
सर्वभूतस्थमात्मानम्  इति  भगवद्गीतोदितः  पन्था  अदर्शीति।  धातूनाम् 
अनेकार्थत्वात् इति पूर्वाचार्यैरनुसृते पथि, बहुशः वैदिकशब्दव्युत्पादनद्वारा 
अर्थान्तरञ्च न्यरूपि सूक्तव्याख्यानेषु। 
प्रथमं घृतसूक्तम् समुद्रादूर्मिरिति, वामदेवर्षिप्रवर्तितम्। अत्र घृतशब्दस्य 
लोकप्रसिद्धा आज्यरूढिः न घटत इति प्रदर्श्य, इतरेण प्रकारेण शब्दाः 
व्युत्पादिताः। क्षरणात्, दीपनाच्च घृतमित्युभयं लक्षणं भगवत्येव घटते इति 
प्रथममुक्तम्। (यद्वा यज्ञद्रव्येषु आज्यादिष्वपि भगवतो दर्शनं सम्भावयति।) 
तत्र सूक्ते, व्याचिख्यासूनां सम्पन्नतरा भूमिः चत्वारि शृङ्गा इत्यृक्। अत्र 
श्रीमतस्सत्त्वोद्रेकं  पश्यामः।  त्रिधा  बद्धः  इत्यंशे-  लोकत्रये,  कालत्रये, 

[[13]]

अवस्थात्रये, मन्त्रब्राह्मणकल्पेषु, भक्तिज्ञानवैराग्येषु श्वेतद्वीप-अनन्तासन- 
वैकुण्ठेषु,  चक्षुःकण्ठहृदयेषु  वा  निबद्धो  भगवानिति  वर्णयन्नाचार्यो 
सारस्वतप्रपञ्चं  दर्शयते।  एवञ्च  जलतृणविशेषे  प्रसिद्धस्य  वेतसशब्दस्य 
अर्थान्तरं लोकयाम्बभूव - वी गतौ, वी प्रजने, वी- खादने, वी गतौ इति 
धातुभ्यः, (वियस्तुट् च) वियो धातोरसच् प्रत्ययो भवति, तुट् च आगमः 
इति सामान्यव्युत्पत्त्या न तृप्तस्सन्, वं ज्ञानम्, तेन इताः – वेताः- भागवताः, 
तानयं  सरतिवेतसः  (डः  कृत्)  इति  वर्णयति।  एवं  भगवत्परतया  वेतसं 
व्याख्याय,  भगवतस्सर्वतोभावं  विशिनष्टि।  एवमेव  शूघनासः,  यह्वाः, 
वातप्रमियः इति शब्दाश्च शाब्दिकधुरन्धराणां कर्णपेयतया व्युत्पादिताः। 
द्वितीये भाग्यसूक्ते प्रातरग्निमिति वेदत्रयप्रसिद्धे, देवतानामाध्यात्मिकवर्णनं 
सर्वानपि  रोचयति।  अग्निः-  वाग्देवः,  इन्द्रः-  मनोदेवः,  मित्रावरुणौ 
अहोरात्राधिदेवौ- सङ्कल्प-ध्यानाधिष्ठातारौ, अश्विनौ- उषःपती, भगः पूषा 
च – योगक्षेमयोः पालकौ, ब्रह्मणस्पतिः - बुद्धिमानी बृहस्पतिः वाक्पतिः 
प्राणो वा, रुद्रः शरीररुजां द्रावकः मनोमानी, सोमः श्रोत्रमानी चेति स्तूयन्ते। 
अत्रापरो विशेषः – शाङ्करमठपरम्परा च पारोक्ष्येण समर्थ्यते, यत्र शारदा-
चन्द्रमौलीश्वरौ कीर्त्येते। वाग्देवी उमा, तया सहितः सोम एव रुद्रः इति 
वचनम् – रुद्राध्यायमूर्धन्यं नमस्सोमाय इत्यनुवाकस्वारस्यं बोधयति। 
अत्रैव,  अङ्गाङ्गनेता-अग्निः,  परमेश्वरः  –  इन्द्रः,  ज्ञानाज्ञानप्रदौ  - 
मित्रावरुणौ  (अन्तर्यामी  मित्रः,  बहिर्व्यापी  वरुणः)  मितिं  प्रमितिं  राति 
मित्रः- सर्वमावृणोति वरुणः, भजनीयः - भगः, पूर्णः - पूषा, सा हि श्रीरमृता 
सतामिति  कीर्तितस्य  शब्दब्रह्मणः  पतिः  (ब्रह्मणस्पतिः)-  श्रियः  पतिः 
पुरुषोत्तमः इति च निर्वक्ता आचार्यः धन्यतामाप्नोति।
अथ तृतीये कुविदङ्गसूक्ते, इन्द्रवायू हि सयुजौ इति वेदे कथ्यमानयोः 
वर्णनं प्रशंसति- इन्द्रः- उपेन्द्रः परमेश्वरः, वायुः- सङ्कर्षणः जीवोत्तमः। तत्रैव 
सूक्ते  बाधितशब्दनिर्वचनं  विदुषां  गमनमर्हति।  बाधा  संसारपीडा।  तेन 
पीडिताः - बाधिनः, तैः बाधिभिः इतः बाधीतः। स एव बाधितः। (ह्नस्वत्वं 

[[14]]

छान्दसम्) अतः बाधितशब्देनापि परमेश्वरस्यैव कीर्तनञ्च बुद्धिं विकासयति।
नासत्यसूक्ते चतुर्थे, माध्वसम्प्रदायस्वारस्यवेत्त्रा अनेन, देवौ अश्विनौ- 
रामकृष्णौ,  अाञ्जनेयभीमसेनौ,  वेदव्यास-मध्वाचार्यौ  –  इत्युत्प्रेक्षणम् 
भासते। तथा च त्रिरूपो भगवान्, त्रिरूपो गुरुः इति गुरुभक्तिश्च प्रकटिता।
पञ्चमे  अपालासूक्ते,  मध्वाचार्यकालिका  आख्यायिका  अपाला-
शब्दव्युत्पत्तिविशेषवती श्राविता। अपाला- अतितरुणी युवतिरिति कथयन्, 
अप- अल्यते अपवार्यते स्वाच्छन्द्यात् अतृप्तकामा इति सोपपत्तिकमूचे।यद्यपि 
ऋग्विधाने  सूक्तमेतत्,  शरीरसौन्दर्यमभीप्सता  जनेन  जपितव्यमिति 
वचनावसरे श्वित्रिणी- त्वग्दोषिणी, अलोम्नी च सुन्दरी भवतीति प्रदर्शितम्, 
तथापि  अश्रुतपूर्वमपि  विजानता  आविष्करणीयं  भवति,  तेन  भवत्विदम् 
अस्मदुपज्ञम् आविष्करणम् – इति मध्वाचार्यप्रतिज्ञा समादृता विराजते।
षष्ठे व्याख्यातसूक्तेषु, पूयमानेषु – पावमानेषु उपान्त्ये शर्यणावतीति 
सूक्ते, शर्यणावत्-शब्दार्थः हृद्यो वरीवर्ति। शर्यणावत् इति सरोनाम इति 
साम्प्रदायिकं  व्याख्यानम्।  एवं  नश्यमानानां  सरआदीनां  नामसु 
अर्थान्तरान्वेषणं श्रुतिविहितमेव। यथा भरद्वाज-अत्रि-विश्वामित्रादीनां पुरु
षाणामुत्पत्तिप्रसङ्गवर्णनात्  तेषां  विनाशोपि  गम्यते  चेत्,  वेदस्य 
पौरुषेयत्वापत्तिः इत्याशङ्कायां सत्याम्, विश्वस्य मित्रम् विश्वामित्रः, त्रीन् 
गुणान्,  दोषान्  वा  अतीतः  अत्रिः,  भरन्  वाजं  अन्नरसम्-  भरद्वाजः- 
इत्यादिप्रकारेण  अविनाशवतां देवानामेव  वर्णनमत्राभिप्रेतमिति  कथयन्ती 
श्रुतिः,  यमध्वानं  प्रादर्शयत्,  तेनैव  विवधेन  (विधानेन)  वैनाशिकत्व-
शङ्कानिवारणाय तात्त्विकार्थः शर्यणावत् शब्दे समुन्नीतः आचार्येण। 
यणयोः ज्ञानानन्दयोः शरणम् - शर्यणम्।नामधेयत्वात् पूर्वपदवृद्धिः 
द्वारावती  इत्यादिवत्।  शीर्यमाणत्वात्  शर्यणम्।  तद्वत्  शर्यणावत्। 
शरीरवदिति  यावत्।  तत्र  वर्तमानः  देवः  इन्द्रः  परमेश्वरः,  तस्मै  हे  सोम 
भक्तिरसरूप – त्वं प्रवह इति भक्तिभाव उदाहृतः।

[[15]]

सप्तमे ओषधिसूक्ते, ओषधीरिति मातरः ... सनेयमश्वं गां वास आत्मानं 
O Kॆ᐀्Kव पूरुष इति व्याख्यानावसरेण, भगवद्गीतासारभूतं परमेश्वरार्पणं निरूपयति, 
कायेन वाचा मनसेन्द्रियैर्वा ... इति भागवतपथस्य वेदमूलकत्वं ज्ञापयति 
च। अत्र वाक्ये अश्वः- अन्तःप्रज्ञा, इन्द्रियाणि च। गौः वाक्। वासः 
शरीरम्। एतत्सर्वं नारायणाय धन्वन्तरये सनेयम् दद्याम् इति वर्ण्यते। तथा 
च धन्वन्तरिर्भगवानिति ओषधीशं स्तावयति।
अन्यच्च, यदहं वाजयन्निमाः इति तैत्तिरीयशाखागतं मन्त्रं व्याख्यान्, 
यक्ष्मो नाम - अज्ञायमानं सत्, यत् अन्तः पीडयति- सः अज्ञातरोगः। तस्य 
यक्ष्मस्य  आत्मा  ओषधीभिर्नश्यति,  जीवग्रहाणां  विनाश  इव-  इति 
अज्ञातमूलानां रोगलक्षणानां निदानमोषधिप्रयोगेण मन्त्रवता साध्यत इति 
वदति। एवञ्च काण्वानां माध्यन्दिनानां सूक्ते विशिष्टाश्च मन्त्रा व्याख्याताः।
घर्मसूक्ते अष्टमे, भगवन्तमेव घर्मशब्देन वर्णयति वेद इति कथयति। तथा 
च तेजोबन्नरूपस्य त्रिवृतो मूलभूतस्य वायोः स्तवनमवतारयन्, मातरिश्वशब्दं 
व्याख्याति। मातरि जगत्स्रष्टरि श्वयति गच्छति - मातरिश्वा सदागतिः 
वायुः। (मातृशब्दः अन्तरिक्षेण सह, गर्भ- वाक्परतया च व्याख्येयः इति 
कथयति।)  वस्तुतस्तु,  एकस्यैव  ब्रह्मणः  बहुभिश्शब्दार्थैर्वर्णनं  वेदस्यैव 
निश्चप्रचो  मार्ग  इति  वैदिका  जानन्त्येव।  उपनिषत्सु  उपासनप्रसङ्गेषु 
बहवश्शब्दाः  वस्तु-  गुणाभिधायकाः  प्रस्तुताः  पाङ्क्त-  ओङ्कार-  प्रणव- 
अक्षि-  आदित्य-  उदारादयः।  तथा  च  स्कम्भ-  शतौदन-  पञ्चौदन– 
ब्रह्मचारि- अश्वादिशब्दाश्च आथर्वणिकैः याजुषैश्च प्रयुज्यन्ते। स एव पन्था 
अत्राप्यनुसृत इति नावसरो विशेषस्य।
दानसूक्तम्  नवममस्यां  व्याख्यानस्रजि।  दानशौण्डः  अन्नकामस्सन्, 
अन्नं विन्दति। पापात् दारिद्र्यात् मुच्यते इति भावं वर्णयति। अददतः 
पिशुनस्य  सकाशे,  अदीयमानमपि  वस्तु  न  तिष्ठति।  किन्तु,  रफिताय 
आध्राय दरिद्राय दीयमानमपि न क्षीयति इति श्रुतितत्त्वं बोधयामास। क्षुधा 

[[16]]

मरणवत् भवति। गृहवे प्रतिग्रहयोग्याय अन्नकामाय कृशाय दरिद्राय यो 
ददाति, स एव भोजः (भोक्ता) अलं भवति। पर्याप्त इति दानमहिमान-
माविष्कारयति।
दशमे पक्षिसूक्ते, अग्निं तुष्टुवुः जरितारिः, सारिसृक्कः, स्तम्बमित्रः, द्रोणः 
इति चत्वारः पक्षिणः, मन्दपालमुनेः शार्ङ्गकनाम्नः पक्षिरूपधारिणः पुत्राः, 
जरितानाम्न्यां  पक्षिण्यां  जाताः।  खाण्डवदाहे  आशुशुक्षणिना  वह्निना 
दह्यमानास्ते चत्वारः, तमेव भगवन्तं कृशानुं प्रार्थयामासुरिति महाभारतोक्तया 
गाथया  समन्वयः  रोचते।  तत्र  महाभारतगाथायाः  ऋग्वेदसम्प्रदायस्य  च 
नामचतुष्टयप्रस्तावे  व्यत्ययञ्च  भणति।  तत्रैव  उलप  इति  तृणनाम 
व्युत्पादितम्। तद्व्युत्पत्तिर्यथा ऋ-गतौ (इयर्तेः) अप् इत्येकधा। उल - 
आवरणे, दाहे च सौत्रो धातुः। उल्यते इति उलपः। वल - संवरणे - 
वलतीत्युलपः। तादृशं शाब्दिककौशलं नैकान् बुधान् विस्मापयति।
एकादशे गर्भसूक्ते, यः अलं प्रजायै सन्- प्रजां न विन्दत इति श्रुतिप्रस्तुतां 
सन्तानहीनतां  प्रक्रमय्य,  मन्त्रद्वयं  निर्दिशति-  विष्णुर्योनिं  कल्पयतु  ... 
नेजमेष परापत... इति। गर्भधारणसामर्थ्याय जपेत् जापयेद्वा ऋतुमती स्त्रीः 
मन्त्रद्वयमेतत्। अत्र च विष्णुशब्देन, गर्भमभिव्याप्य जायस्व इति प्रार्थनां 
गमयति। नेजं शुद्धिं मेषति सिञ्चतीति नेजमेषो भगवान् इति च गर्भशुद्धिं 
स्तावयति च। (गर्भशुद्धिं सन्तानशुद्धिं प्रापयेति भगवन्तं प्रार्थयते सूक्तमिति 
च विवृणोति।)
संवनन सूक्तम् (शाकलम्, आथर्वणम् वा) द्वादशम्। अत्र सङ्गच्छध्वं 
भक्तिमार्गे,  सम्भूय  ऐकमत्येन  संवादं  सम्यक्  नामकीर्तनं  कुरुत-  इति 
भक्तजनप्रबोधो गम्यते। भगवति निरतिशयिता भक्तिः समाजस्य संवनने 
सामरस्ये कीलकवद्भवितेति ध्वनयति।
त्रयोदशं  कुन्तापसूक्तम्।  चतुरोऽपि  वेदानधीयमानानामस्मादृशामपि 
कुन्तापसूक्तवाक्यानि विस्मापकानि भवन्त्येव। यतोत्र भगवतः विद्यारण्यस्य 

[[17]]

भाष्यवचनानि  नोपलभ्यन्त  इति  हेतोः,  महत्त्वलक्षितस्य  सूक्तस्यास्य 
अर्थज्ञाने  कुण्ठितबुद्धयो  बहवो  माणवकाः।  तत्र  श्रीमतां  व्याख्यानं 
अन्धतमस्तारकमिति वचने नास्त्यतिशयः। 
कुत्सितं दोषं तापयन्तीति कुन्तापाः। यज्ञे ब्राह्मणाच्छंसिना ऋत्विजा 
पठ्यमानेषु सत्सु, छन्दसां रसः प्रतिष्ठितो भवति, यज्ञश्च रसपूर्णैः छन्दोभिरिष्टो 
भवति इति ब्राह्मणवाक्यानि श्रूयन्ते। तत्रैव नराशंसशब्दः एवं व्याख्यातः। 
न  रीयन्ते  इति  नराः।  तैः  आशंस्यमानः  स्तूयमानः  वासुदेवः  नराशंसः 
परमात्मा। 
तथा च रेभपदघटिता मन्त्राश्च व्याख्याताः। रेभृशब्दे। नरेषु स्थित्वा यो 
रेभति शब्दायते, स एव रेभः अनिरुद्धोत्र सम्बुध्यते, देवकीर्तनोद्बोधनाय इति 
वर्णयति। एवञ्च न्यूङ्खशब्दव्युत्पत्तिः, नीवीव नर्दनञ्चेति अप्रसिद्धा अप्यंशाः 
वैदिकोपकाराय प्रस्तूयन्ते।
अश्लील सूक्तम् चरममस्यां मालिकायाम्। अश्वमेधप्रकरणे, राजमहिषी-
प्रसङ्गे  वर्तमानमिदम्।याज्ञिकाः  कर्ममात्रप्रज्ञाः  इति  रूढिः।  तेष्वन्यथा 
मन्यमानेष्वपि, सर्वमपि वेदवाङ्मयं, किञ्चित् परतत्त्वं विधत्ते विज्ञापयति च 
तत्त्ववादिनाम्। अतः परिहासरूपं, जल्पनरूपमपि वाक्यं भगवत्स्तोत्रपरतया 
व्याचख्यौ गोविन्दाचार्यः स्वकीयशेमुषीवैशिष्ट्यप्रभावात्। यत्र रुचिः- तत्र 
भक्तिः भावश्चेति सम्यङ्निरूपयति व्याख्यानावसरोयम्। तथा च दधिक्राव 
-जिष्णु-अश्व-वाजिशब्दानां दशावतारपरं व्याख्यानमत्यन्तं शोभतेतमाम्। 
एवं गुरोरनुग्रहादवाप्तां शाब्दिकविद्यां भगवद्भक्तिञ्च लोकोपकाराय विदधत् 
गोविन्दाचार्यः सुकृतां ज्योतिरिति सानन्दं प्रकटयामः। 
तादृशे वाग्व्यापारे रिरंसुषु निरन्तरं मङ्गलमातनोतु भगवानप्रमेयः।
*****

[[18]]

## ०५  तापनीयोपनिषद्भाष्यम्
प्रो.पि.टि.जि.वै.सम्पत्कुमाराचार्यः
बन्नञ्जे  गोविन्दाचार्याः  कर्नाटदेशेषु  कविपण्डितसमाजे  सुप्रसिद्धाः 
विद्वत्तल्लजाः। एते पडमन्नूर् नारयणाचार्याणां द्वितीयपुत्रत्वेन जनिमलभन्त। 
एतेषां  पितृपादा  अपि  पण्डितमूर्धन्याः,  यैः  मध्वसिद्धान्तप्रवर्तकाः 
अष्टमठाधीशाः  सर्वेऽपि  न्यायशास्त्रमध्यापिताः।  गोविन्दाचार्या  अपि 
स्वपितुः  सकाशात्,  तथा  भण्डारकेरिमठाधीशेभ्यश्च  अधिगतवेदवेदान्त 
विद्याः, गीर्वाण-कर्णाटभाषयोः प्रवचने, काव्यरचनायाम्, काव्यव्याख्यान-
करणे च लब्धयशाः, कर्णाटविश्वविद्यालयतः विद्यावाचस्पतिरित्युपाधिना, 
तथा  राष्ट्रपतिसम्माननेन  सह  पद्मश्रीबिरुदेन  च  सभाजिताः।  एतेषां 
रचनेष्वन्यतमं तापनीयोपनिषद्भाष्यमभिलक्ष्य किञ्चिदिव विवृणोमि।
स्तोत्रवाड्मयेऽपि  नृसिंहपरत्वप्रतिपादकानि  स्तोत्राणि  सुप्रसिद्धानि 
सन्ति।  तेषु  भगवता  शंकरेण  पार्वत्यै  उपदिशष्टं  मन्त्रराजपदस्तोत्रमिति 
प्रसिद्धं नारसिंहानुष्टुभमन्त्रस्य एतदुपनिषत्प्रतिपाद्यस्य प्रत्येकपदस्य अर्थ-
विवरणपरं दरीदृश्यते। तत्र अन्ते शंकरेण निश्चित्य प्रोक्तं ‘दासभूताः स्वतः 
सर्वेऽप्यात्मनः परमात्मनः। अतोऽहमपि ते दास इति मत्वा नमाम्यहम्॥’ 
इति। तेन जीव-परमात्मनोः स्वस्वामिभावः सम्बन्धः प्रधान इति प्रत्यपादि।
तथैव शंकरभगवत्पादैरपि परकायप्रवेशावसरे संभूतस्य क्लेशस्य निवारणार्थं 
लक्ष्मीनृसिंहस्तोत्रमारचितमिति  प्रसिद्धम्।  तत्र  भगवच्छरणा-गतिरेव 
मोक्षहेतुरिति न्यरूपि। नृसिंहावतारसमय एव हिरण्यकशिपोः हननानन्तरं 
नृसिंहस्याग्रहशान्तये प्रह्लादेन नृसिंहस्तुतिरूपं हर्यष्टकमवातारि। ‘हरिर्हरति 
पापानि दुष्टचित्तैपरि स्मृतः। अनिच्छयापि संस्पृष्टो दहत्येव हि पावकः॥’ 
इत्येवमादि।  तेन  भगवन्नामसंकीर्तनरूपभक्तिरेव  भगवदनुग्रह-हेतुरिति 
निश्चप्रचम्।  तथैव  त्रयोदशशतके  सुप्रसिद्धवैष्णवाचार्यः  वादिकेसरि-
सौम्यजामातृमुनिनामकः  नृसिंहाष्टकमकरोत् -‘श्रीमदकलंकपरिपूर्णशशि-

[[19]]

कोटिश्रीधरमनोहर  सटापटलकान्त।  पालय  कृपालय  भवाम्बुधिनिमग्नं 
दैत्यपरकाल नरसिंह नरसिंह॥ पादकमलावनतपातकिजनानां पीतकदवानल 
पतत्त्रिवरकेतो। भावनपरायण भवार्तिहरया मां पाहि कमलेश नरसिंह नरसिंह॥ 
इन्दुरविपावकविलोचन रमायाः मन्दिर महाभुजलसद्वररथांग। सुन्दर चिराय 
रमतां त्वयि मनो मे नन्दितसुरेश नरसिंह नरसिंह॥’ इत्येवमादिना। तेषां 
स्तोत्राणां प्रतिपाद्यं सर्वमेतदुपनिषत्सारमिति सतां मतम्॥ 
अष्टोत्तरशतोपनिषत्सु दरीदृश्यन्ते तिस्रः तापनीयोपनिषदः — राम-
तापनीयोपनिषत्,  गोपालतापनीयोपनिषत्,  नृसिंहतापनीयोपनिषत्  इति, 
याभिः  क्रमशः  रामषडक्षरी,  गोपालाष्टादशाक्षरी,  नृसिंहद्वात्रिंशदक्षरी  च 
विव्रियन्ते  पूर्वोत्तरभागद्वयेन  प्रत्येकस्याम्।  तापनीयशब्देन  सन्तापकः  - 
पापनिवारकः इत्यर्थेन तत्तन्मन्त्रप्रभावः प्रतिपाद्यते। 
नृसिंहतापनीयोपनिषदिति अथर्ववेदान्तर्गता ‘उग्रं वीरम्‘ इत्यादिनृसिंह
मन्त्रस्यार्थनिरूपिका उपनिषत्। मन्त्रराज इति ख्यातस्य नारसिंहानुष्टुभ-
मन्त्रस्य प्रतिपदमथवर्णनं पंचस्वध्यायेषु आहत्य सप्तसप्ततिमन्त्रैः अत्र विशदीक्रियते। 
प्रथमाध्याये षोडशमन्त्राः, द्वितीयेऽष्टादश, तृतीये षट्, चतुर्थे षोडश, पंचमे 
एकविंशतिरिति  आहत्य  सप्तसप्ततिमन्त्रैः  अस्यामुपनिषदि  नारसिंहानुष्टुभो 
मन्त्रराजस्य प्रत्येकं पदं निर्वचनपूर्वकं विवृमिति महानुपकारः नृसिंहोपासकानाम्। 
श्रीमद्भिः गोविन्दाचार्यवर्यैः अस्योपनिषदः पूर्वभागो गभीरं व्याख्यायि। 
तेषामभिप्राये  तापनीयोपनिषदित्येवास्य  नाम।  तपनो  नरसिंह  एवेति, 
तपनशब्द एव संरक्षकत्वेन, सन्तापकत्वेन च नृसिंहपर इति तेषामभिप्रायः।
नारसिंहतापनीयोपनिषदित्युक्ते  द्विरुक्तिर्भवतीति  तापनीयोपनिषदिति 
निरुपपदैव इयमुपनिषद् गृहीता। अन्ययोस्तु राम-गोपालोपपदग्रहणमस्या 
उपनिषदो वैलक्षण्यबोधनायेति च एते अभिप्रयन्ति। किं चास्या उपनिषद 
उत्तरभागो  नास्तीति  कृत्वा  पूर्वभागपर्यन्तमेव  एतैर्व्याख्यानं  व्यधायि। 
शंकरभगवत्पादैरपि तथैव व्याख्यातमिति च समर्थयन्ति। 

[[20]]

गोविन्दाचार्यैः उपनिषदोऽस्याः निपुणतरमुपपादनं कृतम्, यद्विना दुरूहा 
उपनिषदर्थाः नैव प्रकाशयेयुः। व्याख्यानारम्भ एव तापनपदार्थं निरूपयन्, 
तापं नयति - अपनयति इति व्युत्पत्तिप्रदर्शनेन आश्रितजनपरित्राता भगवान् 
एव  तपनशब्दवाच्यः,  सच  सूर्यान्तर्वर्ती  नारायण  एवेति  प्रतिपादयन्, 
तपनगतत्वाच्च तपनः इति व्युत्पत्त्या, ‘ध्येयः सदा सवितृमण्डलमध्यवर्ती 
नारायणः’ इति नारसिंह-पुराणप्रमाणेन आदित्यविद्यागम्यः नारायण एवात्र 
नरसिंहः तपनपदवाच्य इति स्पष्टं विवृणोति। तथैव आदौ शान्तिमन्त्रव्याख्याने 
चइन्द्र-पूषन्-तार्क्ष्य-बृहस्पतिशब्दैः  प्रद्युम्नानिरुद्धसंकर्षणवासुदेवाख्यं 
नारायणस्य भगवतश्चातुर्व्यूह्यम् न्यरूपि। तत एव विभवावताररूपेणाविर्भूतो 
भगवान्  नृसिंहः  प्रह्लादरक्षणेन  साधुपरित्राणं,  हिरण्यकशिपुनिग्रहेण 
भगवद्भागवत-विरोधिनिरसनं च कुर्वन् तपनपदवाच्यो जात इति। दुष्टान् 
तपतीति,  शिष्टानां  तापमपनयतीति  व्युत्पत्त्या  तापनो  भगवान्  नारसिंहः 
अस्या  उपनिषदः  प्रतिपाद्यं  वस्तु  इति  तन्मन्त्रनिरूपणपरेयमुपनिषत् 
तापनीयोपनिषदिति अन्वर्थनामधेया इति साधु न्यरूपितयन्। 
व्याख्यानावसरे  एतैः  बहवो  ग्रन्थाः  परिचायिताः।  अनेकग्रन्थेभ्यः 
समुद्धृत्य  प्रामाणिकतामाविश्चक्रुः।  मन्त्रवर्णार्थनिरूपणे  निर्वचनदर्शने  च 
अमरकोश-अभिधानकोश-मेदिनीकोशादयः बहवः प्रदर्शिताः प्रतिपादित- 
भाष्यार्थस्य प्रामाणिकत्वदर्शने नासदासीयसूक्त-ऐतरेयभाष्य-अनुव्याख्या-
नादय उट्टङ्किताः। मण्डूकभाष्यटीकापि एतैरारचिता इति व्याख्यानेऽस्मिन् 
दरीदृश्यते।  तत्त्वप्रदीपादयो  ग्रन्थाः,  नरहरितीर्थादयो  ग्रन्थकाराः, 
मध्वाचार्याश्च  अनुपदं  समुट्टङ्किताः।  तदेवं  प्रामाणिकं,  विद्वन्मनोहरं, 
अध्येतृप्रयोजकं  च  भाष्यमेतैरनुगृह्य  महानुपकारः  कृतः  संस्कृतजगतो, 
विशिष्य वेदान्तिनाम्। तेभ्य आचार्येभ्यो नमोवाकततिमर्पये सश्रद्धम्।
बन्नञ्जे इत्युपाख्योऽयं गोविन्दाचार्यपण्डितः। 
कर्णाटविद्वत्कविषु मूर्धन्यः परिगण्यते ॥

[[21]]

## ०६  आचार्यगोविन्दविरचिभाष्यसमेतस्य चत्वारि सूक्तानीति
ग्रन्थस्य विमर्शः 
डॉ. डी. दयानाथः
गम्भीरपदार्थो वेदः इति हि वेदार्थमर्मज्ञानां मतिः। वेदोऽस्माकं धर्मस्य 
मूलस्तम्भ इत्यत्र नास्ति संशीतिः। उच्यते हि मनुना ‘वेदोऽखिलो धर्ममूलम्’1 
इति।  भारतीयविद्वत्परम्परा  वेदस्यापौरुषेयत्वं  मन्यते।  अत  एव  ऋषयः 
मन्त्रद्रष्टारः,  न  तु  मन्त्रकर्तारः  इति  सिद्धान्तमपि  प्रतिपादयन्ति 
सम्प्रदायाभिज्ञाः। कतिपयदार्शनिकाः वेदानामीश्वरकर्तृत्वं स्वीकुर्वन्तोऽपि न 
तस्य प्रामाण्यविषये विसंवदन्ति। अत एव मनुना प्रोक्तम् – 
धर्मं जिज्ञासमानानां प्रमाणं परमं श्रुतिः।2 इति। 
वेदे प्रामाण्यबुद्धिमनुसृत्यैव आस्तिक-नास्तिकभेदो महर्षिभिः समर्थितः। 
तदेवोपदिष्टं मनुस्मृतावपि – 
योऽवमन्येत ते मूले हेतुशास्त्राश्रयाद्द्विजः। 
स साधुभिर्बहिष्कार्यो नास्तिको वेदनिन्दकः ॥ इति3। 
पूर्वश्लोके यदुक्तं ‘श्रुतिस्तु वेदो विज्ञेयो धर्मशास्त्रं तु वै स्मृतिः’ इति4 
तत्परामृश्यात्र  ते  मूले  इत्युक्तम्।  ते  श्रुतिस्मृती  इत्यर्थः  अवगम्यते। 
श्रुतिमूलकत्वादस्माकं स्मृतिरपि प्रमाणमित्युपदिष्टम्। वेदभाष्यप्रणयनेऽस्माकं 
भारतीयाः ऋषयः यथास्थानं स्मृतिग्रन्थानप्युल्लिख्य वेदार्थं द्रढयन्ति। अत 
एव स्मर्यते ‘इतिहासपुराणाभ्यां वेदं समुपबृंहयेत्’ इति5। 
1. मनु. 2.6 
2. मनु. 1.132
3. मनु. 2.11
4. मनु. 2.10
5.  वायुपुराणम् 1.201

[[22]]

ननु वेदस्य तत्त्वमवगन्तुं विधेयः महान् यत्नः। वेदस्यार्थपरिज्ञानायावश्यकं 
वेदाङ्गेतिहासपुराणस्मृतिग्रन्थानां यथार्थं ज्ञानम्। अपि च वेदार्थकरणे बह्व्यः 
पद्धतयः विलसन्ति। स्वीयबुद्धिवैशद्येन विविधैराचार्यैः नैकाः पद्धतयः आश्रिताः 
सन्ति। निरुक्तकारः यास्कः विविधपद्धतीनां विषये निर्दिशति। तेष्वधिदैवपद्धतिः, 
अध्यात्मपद्धतिः, आर्षपद्धतिः, परिव्राजकपद्धतिः, याज्ञिकपद्धतिः, नैरुक्त्य-
पद्धतिः, आख्यानपद्धतिरित्येताः वेदव्याख्यानपद्धतयः विशिष्टाः प्रमुखाश्च 
विलसन्ति। यास्कः, वेङ्कटमाधवः, श्रीमत्सायणाचार्यः, भट्टभास्करः, महीधरः, 
उवटः,  आनन्दतीर्थः  इत्याद्यनेके  आचार्याः  महर्षयश्च  वेदव्याख्याने 
विविधशैलीमाश्रित्य वेदार्थावबोधने मार्गं प्रदर्शितवन्तः। एतेषु श्रीमत्सायणाचार्यः, 
महीधरः,  उवटः,  भट्टभास्करादयः  वेदस्य  याज्ञिकपद्धतिमाश्रित्य  स्वीयां 
व्याख्यामलिखन्। अपिच श्रूयते उपोद्बलकमस्याः शैल्याः ‘वेदा हि यज्ञार्थम् 
अभिप्रवृत्ताः’ इति1। अत एव विविधपद्धत्या यथाशास्त्रं रचितानां विविध-
वेदभाष्याणां सद्भिः प्रामाण्यमङ्गीक्रियते। भाष्यकारा प्राचीना अर्वाचीनाश्चेति 
बहवः  अभवन्।  भाष्यकाराः  स्वीयबुद्धिवैशद्येन  वेदार्थ-रहस्यमुद्घाटयितुं 
प्रयत्नमकुर्वन्। तेषु कतिपय आधुनिका अपि विशेषेण श्लाघनीया एव। 
तादृशभाष्यपरम्परायां विशेषस्थानमर्हति श्रीमान् बन्नञ्जे गोविदाचार्यमहोदयः। 
अस्याचार्यस्य कृतयः विद्वत्समाजे बहुश्लाघिताः आसन्। अनेन महोदयेन 
विरचितासु कृतिषु अन्यतमः ग्रन्थः ‘आचार्यगोविन्दकृत भाष्यविभूषितानि 
चत्वारि सूक्तानि’ इति। तदेतस्य ग्रन्थस्य विषये गुणवैशिष्ट्यादिप्रदर्शनपूर्वकं 
तदीयभाष्यसरणिं महत्त्वञ्चाग्रे यथामति विमृश्य विलिख्यते। 
आचार्यगोविन्दकृतभाष्यभूषितानि चत्वारि सूक्तानि – 
आचार्यबन्नञ्जे गोविन्दाचार्यविरचितभाष्यविभूषितानि चत्वारि सूक्तानि 
इति ग्रन्थे अम्भ्रिणीसूक्तम्, मन्युसूक्तद्वयम्, सपत्नघ्नसूक्तमिति सूक्तचतुष्टयस्य 
भाष्यं वर्तते। भगवता सह विहरमाणा भगवज्जाया श्रीरेव अम्भ्रिणी इति, 
प्रलयाम्भसि विहरमाणतया सा अम्भ्रिणीति पदवाच्या इति च प्रपञ्च्य 
1.  आर्चज्योतिषम् 36

[[23]]

सूक्तमिदं तयैव दृष्टमिति ग्रन्थारम्भे प्रतिपादयति भाष्यकारः। तदुपोद्बलकं 
लिङ्गमपि प्रदर्शयति गोविन्दाचार्यः। तद्यथा – ‘स्वदृष्टं सूक्तमखिलं कामदं 
हरितुष्टिदम्। वाचोऽम्भ्रिण्याः श्रियोऽङ्गानि श्रीर्लक्ष्मीर्मेन्दिरा रमा’ ॥ इति1 
श्रीमदानन्दतीर्थभगवत्पादाचार्यस्य  वचनं  समुद्धरति।  तत्रैव  श्रीरघुनाथ- 
विरचितायां तत्त्वकणिकाख्यव्याख्यायां स्पष्टमस्ति यत् – ‘अम्भृणीरूपेण 
द्रष्टृत्वं, श्रीरूपेण देवतात्वमिति लभ्यते’ इति2 वैयर्थ्यं निवारितम्। इत्थं 
महता  प्रयासेन  विविधश्रुतिस्मृत्याद्युद्धरणपूर्वकमम्भ्रिणीसूक्तस्य  देवता 
श्रीरेवेति सिद्धान्तितम्। अथ सूक्तान्तर्गतानामृचां व्याख्याने भाष्यकारस्य 
वैदुष्यं स्फुटलक्षितं भवति। सूक्ते ‘अहं रुद्रेभिर्वसुभिश्चरामि’ इति मन्त्रांशे 
चरामीति शब्दस्य संहरामीत्यर्थः लिखितः। तच्च ‘चर गतिभक्षणयोः’ इति 
धातुना ‘अतो भिस ऐस्’ इत्यनेन ऐस् भवति न वा भवतीति स्थिते ‘बहुलं 
छन्दसि’  इति  वैदिकप्रक्रियया  विकल्पेन  रुद्रेभिरिति  सम्पद्यत  इति 
प्रतिपादितम्। प्रथमाया ऋचः अन्ते श्रीमत्सायणाचार्यस्य भाष्यमप्युद्धृत्य 
तन्मतं  निराकृतम्।  सूक्तेऽस्मिन्  अभेदभावमापाद्य  व्याख्यां  कुर्वतां 
भाष्यकाराणां मतं निराकरोति। यतः अहं चरामि अहं धारयामीति शब्दैः 
भेदः स्फुटः प्रतीयत इति गोविन्दाचार्यमतम्। वस्तुतस्तु श्रीमतः सायणा-
चार्यस्य यथेष्टं विरोधः कृतः अनेन भाष्यकारेणेति स्फुटं लक्ष्यत एव। अग्रे 
अस्य सूक्तस्य सर्वासामृचां श्रीतत्त्वप्रतिपादनपुरःसरं विलक्षणं भाष्यं चकार। 
तथा  च  सूक्तमिदमृग्वेदे  अथर्ववेदे  चेत्युभयत्र  श्रूयते।  गोविन्दाचार्येण 
तादृशस्थलेषु  सूक्तगतमन्त्रक्रमवर्णादिभेदाः  अपि  प्रदर्शिताः।  भाष्यान्ते 
मन्त्रस्य छन्दोविचारः अपि सुष्ठु प्रतिपादितः। श्रुतावप्युक्तम् – यो ह वा 
अविदितार्षेयच्छन्दोदैवतब्राह्मणेन मन्त्रेण याजयति वाऽध्यापयति वा स्थाणुं 
वर्च्छति गर्तं वा पद्यते म्रियते पापीयान् भवति। यातयामान्यस्य छन्दांसि 
1.  त.सा.सं. 4.62
2.  त.सा.सं. तत्त्वकणिका 4.62 

[[24]]

भवन्ति। इति1 श्रुतिवचनमिदं मनसि सन्धार्य आचार्येण भाष्ये तत्तन्मन्त्रे 
छन्दोज्ञानमपि निराबाधं वर्णयतीति वैशिष्ट्यम्। 
अहं  सुवे  पितरमित्यस्य  मन्त्रस्य  अहमेव  विश्वस्य  स्रष्टारं  ब्रह्माणं 
जनयामीत्यर्थः प्रदर्शितः। तज्जननम् अभ्रिण्याः मूर्ध्नि सीमन्तदेशादुक्तम्। ननु 
प्रजापतेः सृष्टिः भगवतो नारायणस्य नाभिदेशादेवास्माभिः श्रुतम्। तर्हि कथं 
मूर्ध्निदेशात्प्रजापतेः  उत्पत्तिरिति  जिज्ञासायामुच्यते  भाष्यकारेण  –  अस्य 
भूलोकस्य मूर्धन् मूर्धन्यहं पितरमाकाशं सुवे, ‘द्यौः पिता पृथिवी माता2’ 
इत्यादिश्रुतिवचनाधारेण पितरं दिवं प्रसुवे, अस्य दृश्यमानस्य प्रपञ्चस्योपरि 
सत्यलोके प्रपञ्चस्य सृष्टिकर्तारं विधातारमहं सुवे इत्याद्यनेकविधाः शास्त्र-
सम्मतार्थाः वैदुष्येण प्रतिपादिताः। अथ च कतिपयस्थलेषु व्याकरणस्वर- 
च्छन्दोविषयाणामपि यथायोगं चर्चां विधाय अर्थनिर्णयमकरोत् भाष्यकारः। 
ततो मन्युसूक्तस्यापि भाष्यं व्यरचयत् श्रीगोविन्दाचार्यः। वैदिकवाङ्मये 
ऋग्वेदाथर्ववेदयोः द्विवारमिदं सूक्तं पठितमिति प्रपञ्च्य तस्य शाखाभेदेन 
ऋषिच्छन्दोदैवतान्यपि विमृशति। भाष्यकारस्य मेधाविलासदृष्ट्या अस्त्येव 
गाम्भीर्यं  तत्प्रणीतभाष्ये।  तदतिरिच्य  भाषामाधुर्यमप्यवलोक्यते  तदीय-
भाष्ये। भाष्ये क्कचित् परस्परसंवादसदृशवाक्यावल्या पाठकान् अावर्जयति। 
यथा – ‘मन्युरिति का देवता ? केचिदाचक्षते क्रोधाभिमानी देवो मन्युरिति। 
अयि भोः, नोत्तरमलाभि। क्रोधाभिमानी देवः क इति वक्तव्यम्’ इत्यादि- 
वाक्यान्युदाहरणभूतानि।  क्रोधाभिमानी  देवः  मन्युसूक्तस्य  देवता  इति 
कथनेन आकाङ्क्षापूर्तिः न भवति। कः खलु स देव इति वक्तव्यमेव। तत्र 
भाष्यकारः मन्युरितिशब्दस्य क्रोध इत्यर्थकरणं पाश्चात्यमित्याह। ततः अग्रे 
‘रुद्रः  क्रोधसम्भवः’  इति  स्मृतिवचनाद्   रुद्र  एव  क्रोधाभिमानी  इति 
वक्तुमर्हामः। तथाप्यत्रास्ति विशेषः – 
1.  छ.ब्रा. 3.7.5 
2.  तै.ब्रा. 3.7.5

[[25]]

नमोऽतियशसे तस्मै देहिनां परमात्मने। 
नारायणाय विश्वाय निर्गुणाय गुणात्मने ॥
यस्य प्रसादजो ब्रह्मा रुद्रश्च क्रोधसम्भवः।  
योऽसौ योनिर्हि सर्वस्य स्थावरस्य चरस्य च ॥ इति1। 
यस्य  क्रोधाद्   रुद्रस्यापि  सम्भवः  सः  खलु  श्रीनरसिंहावतारो 
श्रीमन्नारायणः। हिरण्यकशिपोः वधे दर्शितमन्युः नृसिंह एवात्र मन्युपदवाच्यः, 
स एवास्य मन्युसूक्तस्य देवता चेति सिद्धान्तयति। अथ च मन्युरितिशब्दस्य 
ज्ञानमित्यर्थः।  यस्य  भगवतः  क्रोधोऽपि  ज्ञानमूलकः,  न  द्वेषमूलकः  स 
मन्युर्नरसिंह  एवेति  विशिष्टार्थं  प्रपञ्चयति  भाष्यकारः।  इत्थमस्मिन्  सूक्ते 
ऋषिः क इति विचारे तापसो मन्युरिति कश्चित्स्यात् पुरातनो ऋषिरिति। 
अथ  च  भाष्यकारः  श्रीमन्मध्वाचार्यवचनं  प्रस्तुवन्  दुःशासनस्य  हृदयं 
विदारयन्तं भीमसेनं सूक्तद्रष्टृरूपेण वदति। एकस्यापि मन्त्रस्य बहवः ऋषयः 
द्रष्टारः भवितुमर्हन्ति। विविधस्मृतिवचनानामुद्धरणपूर्वकं भीमसेनपर एवार्थः 
सूक्तस्य क्रियते इति निश्चिनोति भाष्यकारः। अत्र मन्युसूक्तस्य भीमसेनद्रष्टृत्वं 
हि  अभूतपूर्वोऽर्थः।  मन्युसूक्तस्य  ऋषिविषये  न  केनापि  भाष्यकर्त्रा  इदं 
रहस्यमुद्घाटितम्। अत्र विशिष्यति श्रीगोविन्दाचार्य इति ज्ञेयम्। द्वित्राणां 
शब्दानां सायणाचार्योक्तानर्थानप्यनुसरति भाष्यकारः। साह्याम, आनुषग् 
इत्यादिशब्देषु  तद्   द्रष्टव्यम्।  मन्युसूक्तं  महाभारतस्य  भीमसेनपरमेव 
व्याख्यातं भाष्यकारेण। 
ननु  वेदे  लौकिकाख्यायिकायाः  सत्त्वे  मन्त्राणामप्रामाण्यं  वदन्ति  
पूर्वपक्षिणः। तद्विस्तरेण प्रपञ्चितं पूर्वमीमांसाशास्त्रे ‘अनित्यसंयोगान्मन्त्रान
र्थक्यम्’2 इत्यादिसूत्रेषु। एवं स्थिते कथं खलु भाष्यकारेण महाभारतेतिहासस्य 
भीमसेनपरकं व्याख्यानं कृतमिति जिज्ञासति मनः। परमेतस्योत्तरमपि शास्त्रे 
उपलभामहे। प्रथमं तावद्  गोविन्दाचार्येणैवोक्तं यदेकस्यैव मन्त्रस्य बहवो 
1. महा.भा. 12.350.11-12
2. जै.सू. 1.2.39 

[[26]]

मन्त्रद्रष्टारो  भवितुमर्हन्तीति।  द्वितीयं  न  ह्यत्र  महाभारतं  वा  भीमसेन-
कृतदुःशासनवधं वा विवृणुते। अत्र हि भीमसेनः दुःशासनस्य हृदयं विदारयन् 
सूक्तमिदं ददर्शेति। अतः शास्त्रवचनैः समर्थितमिदं व्याख्यानं भाष्यकृता। 
यदि पाठकाः चिन्तयन्ति न ह्येष पौराणिककथाप्रसङ्गः कथमपि वैदिकसूक्ते न 
सङ्घटते, मन्त्रानर्थक्यप्रसङ्गादिति। तर्हि अस्त्युत्तरं जैमिनि-सूत्रस्य शाबर-
भाष्ये – ‘चोदना हि भूतं, भवन्तं, भविष्यन्तं, सूक्ष्मं, व्यवहितम्, विप्रकृष्टम् 
इत्येवञ्जातीयकमर्थं  शक्नोत्यवगमयितुम्’1  इति।  श्रुतेरकुण्ठित-  शक्ति-
सम्पन्नत्वात् सर्वमेतत् सुसङ्गतमिति वक्तव्यम्। परन्तु भीमसेनस्य मन्त्रद्रष्टृत्वं 
मृग्यमेव। परं तदपि महता प्रयासेन स्मृतिवचनैः भाष्यकारेण समर्थितत्वान्न 
विसङ्गतिरित्येव भाव्यम्। 
प्रथमायामृचि  ‘साह्याम  दासमार्यम्’  इति  पदानामर्थकरणे  किञ्चिद् 
विशिष्टमाह भाष्यकारः। तत्र ‘दसु उपक्षये’ इति धातोर्निष्पन्नेन दासशब्देन 
लोकक्षयहेतुर्दुजनोऽभिधीयते।  तच्चात्र  कौरवबलमिति  सङ्गतिः।  भीष्म-
द्रोणादीनामार्याणामपि  पराभवो  वा  इति  प्रश्ने,  सत्यम्।  दुष्टानां 
कौरवसमुदायानां पक्षे स्थितत्वात् तानपि सह्याम मर्षयेम इति भीमसेनः। 
अत्र हि दुष्टानां सहचरत्वमपि पापायेति भाष्यकृत् सुष्ठु प्रतिपादयति। 
सूक्तेऽस्मिन्  सम्पूर्णमहाभारतोक्तमितिहासमाचक्षते।  यथा  ‘अभीहि 
मन्यो तवसः’ इति मन्त्रे अमित्रहेति शब्देन कर्णं बोधयति, यः खलु स्वरूपतः 
मित्रः सन्निदानीम् अमित्रः अभवत्। तान् सर्वान् निहत्य तेभ्यः छलेनास्मात्तः 
द्यूतमाध्यमेनापहृतं धनं मयि आभर। तदित्थं मन्युसुक्ते प्रत्यृचं पूर्वाचार्याभिमतं 
भगवतो श्रीनृसिंहस्तुतिपरं कमप्यपूर्वमर्थं निगदति भाष्यकारः। 
द्वितीयमन्युसूक्ते ‘त्वया मन्यो ‘इति मन्त्रस्य सरसमर्थं प्रत्यपादयत्। 
तत्र हे मरुत्वः मुख्यवायोः पते इति, ततः सरथमितिपदस्य शरीरमिति च 
व्याख्यानमकरोत्।  अपि  च  मुख्यवायोः  पते  अन्तर्यामिन्  इत्यर्थेन 
1. जै.सू.शा.भा. 1.1.2

[[27]]

मध्वसिद्धान्ततत्त्वमपि  श्रीगोविन्दाचार्येण  प्रपञ्चितमिति  वैशिष्ट्यम्।  तच्च 
शास्त्रसम्मतमेवास्ति। यथा – ‘आत्मानं रथिनं विद्धि शरीरं रथमेव तु’ इति1 
उपनिषद्वाक्यम्। भीमसेनपरमर्थं च - समानं रथमारुह्य रुजन्तः रोजयन्तः 
शत्रून् पीडयन्तः इति कृतम्। अत्र आध्यत्मिकः आधिभौतिकश्चार्थः सुष्ठु 
प्रतिपादितोऽभवत्। 
ततः ऋग्वेदस्थं सपत्नघ्नसूक्तं व्याख्यास्यति भाष्यकारः। अस्य सूक्तस्य 
ऋषभसूक्तमित्यपि व्यवहारः। ऋग्वेदे दशममण्डले इदं सूक्तं विद्यते। ऋषभो 
वैराजः,  शाक्करो  वा  इति  सर्वानुक्रमण्यां  कात्यायनवचनेन  ऋषिर्ज्ञायते। 
भाष्यकारः अत्रापि भीमसेनमेव मन्त्रद्रष्टारं मन्यते। भीमसेनोऽपि वैराजः 
भवतीति। तद्यथा विराट्पुरुषत्वात् भीमसेनस्य वैराजत्वम्। शाक्करःइति शक्क 
इति गजनाम। तत्समुदायः शाक्कं गजता। तेन रमत इति शाक्करो भीमसेन 
इति।  ततो  पाण्डवर्षभो  भीमसेनः  सूक्तद्रष्टा  इति  गम्यते।  देवता  तु 
मन्युसूक्तोक्तः श्रीनरसिंह एव। तथा च सूक्तस्यास्य भीमसेनः ऋषिः, नरसिंहो 
देवतेति स्थितः। अतो मन्युसूक्तमिवास्यापि भीमसेनपरयैव व्याख्यातम्। 
सपत्नघ्नसूक्ते मन्युसूक्ते च छन्दोविचारे विश्लेषेण कतिपय स्थलेषु अक्षरपूर्तिं 
संयोजयति। 
उपसंहारः –
सर्वोऽपि वेदशब्दः ईश्वरप्रतिपादकः। तदुक्तम् – ‘कृत्स्न एव हि वेदोऽयं 
परमेश्वरगोचरः’ इति2 श्रीमदुदयनाचार्येण। अतः तादृशपरतत्त्वप्रतिपादकस्य 
भगवतो वेदस्यार्थो प्रयासेन ज्ञेयः। तदुद्दिश्यैव परमकृपया महर्षयः आचार्याः 
च  षडङ्गानां  सहायेन  पूर्वाचार्याभिमतार्थं  स्वीयभाष्यमाध्यमेन  द्योतयन्ति 
स्म।  वेदव्याख्याने  बह्व्यः  पद्धतयः  सन्ति,  आध्यात्मिक-आधिदैविक-
आधिभौतिकादिभेदेन। वेदशब्देषु एकमपि शब्दं निरर्थकं वक्तुं न शक्यते। 
1.  कठ.उप. 1.3.3 
2.  न्यायकुसुमाञ्चलिः 5.15

[[28]]

यागादिषु प्रैषमन्त्राणां प्रयोगोऽपि अदृष्टार्थाय न कल्पते। अर्थप्रकाशन-
रूपदृष्टप्रयोजनस्य सद्भावात्। अत एवोक्तं पूर्वमीमांसाशास्त्रे – ‘लभ्यमाने 
फले दृष्टे नादृष्टफलकल्पना’ इति। अतः वेदशब्दस्य तात्पर्यं स्वगिरा बहवः 
विद्वांसः प्रतिपादयन्ति। तादृशेषु मूर्धन्याः महर्षयः यास्कः, कात्यायनः, 
शौनकाद्याः।  ततः  पूर्वाचार्याः  उवटमहीधरभट्टभास्कराद्याः।  तत्रापि 
विशिष्यते  पञ्च  संहितानां,  त्रयोदश  ब्राह्मणग्रन्थानां,  नैकशास्त्रग्रन्थानां 
प्रणेता वेदार्थसंरक्षणधुरन्धरः श्रीमत्सायणपादाचार्यः। मन्त्राणामधियज्ञात्म 
व्याख्यापद्धत्या भाष्यमारचितं श्रीमत्सायणाचार्येण। सायणाचार्यस्य भाष्यं 
ह्यस्माकं वेदार्थावगमनामकदुर्गे प्रवेशमार्ग इत्यत्र न विप्रतिपत्तिः स्यात्। अत 
एव  पाश्चात्यसंस्कृतविदुषा  डॉ.  विल्सनवर्येण  उक्तम्  –ᐠ ƒn ᒑ „Bᑓ ƒÃƒ ƒᑡ ƒÃƒ ‘ᑹ ƒÃƒ ©ᑡ ƒÃƒ ‘ᑮ ƒÃƒ žᑡ ƒÃƒ ‘ᐠ ƒn
ᑵ ƒÃƒ ¥ᑮ ƒÃƒ žᑤ ƒÃƒ ”ᑯ ƒÃƒ Ÿᑵ ƒÃƒ ¥ᑢ ƒÃƒ ’ᑴ ƒÃƒ ¤ᑥ ƒÃƒ •ᑤ ƒÃƒ ”ᑬ ƒÃƒ œᑹ ƒÃƒ ©ᐠ ƒnᑨ ƒÃƒ ˜ᑡ ƒÃƒ ‘ᑤ ƒÃƒ ”ᐠ ƒnᑡ ƒÃƒ ‘ᐠ ƒnᑫ ƒÃƒ ›ᑮ ƒÃƒ žᑯ ƒÃƒ Ÿᑷ ƒÃƒ §ᑬ ƒÃƒ œᑥ ƒÃƒ •ᑤ ƒÃƒ ”ᑧ ƒÃƒ —ᑥ ƒÃƒ •ᐠ ƒnᑯ ƒÃƒ Ÿᑦ ƒÃƒ –ᐠ ƒnᑨ ƒÃƒ ˜ᑩ ƒÃƒ ™ᑳ ƒÃƒ £ᐠ ƒnᑴ ƒÃƒ ¤ᑥ ƒÃƒ •ᑸ ƒÃƒ ¨ᑴ ƒÃƒ ¤ᐠ ƒnᑦ ƒÃƒ –ᑡ ƒÃƒ ‘ᑲ ƒÃƒ ¢ᐠ ƒnᑢ ƒÃƒ ’ᑥ ƒÃƒ •ᑹ ƒÃƒ ©ᑯ ƒÃƒ Ÿᑮ ƒÃƒ žᑤ ƒÃƒ ”ᐠ ƒnᑴ ƒÃƒ ¤ᑨ ƒÃƒ ˜ᑥ ƒÃƒ •ᐠ ƒn
ᑰ ƒÃƒ  ᑲ ƒÃƒ ¢ᑥ ƒÃƒ •ᑴ ƒÃƒ ¤ᑥ ƒÃƒ •ᑮ ƒÃƒ žᑳ ƒÃƒ £ᑩ ƒÃƒ ™ᑯ ƒÃƒ Ÿᑮ ƒÃƒ žᑳ ƒÃƒ £ᐠ ƒnᑯ ƒÃƒ Ÿᑦ ƒÃƒ –ᐠ ƒnᑡ ƒÃƒ ‘ᑮ ƒÃƒ žᑹ ƒÃƒ ©ᐠ ƒnᑅ ƒÃ‚ µᑵ ƒÃƒ ¥ᑲ ƒÃƒ ¢ᑯ ƒÃƒ Ÿᑰ ƒÃƒ  ᑥ ƒÃƒ •ᑡ ƒÃƒ ‘ᑮ ƒÃƒ žᐠ ƒnᑳ ƒÃƒ £ᑣ ƒÃƒ “ᑨ ƒÃƒ ˜ᑯ ƒÃƒ Ÿᑬ ƒÃƒ œᑡ ƒÃƒ ‘ᑲ ƒÃƒ ¢ᐬ ƒzᐠ ƒnᑡ ƒÃƒ ‘ᑮ ƒÃƒ žᑤ ƒÃƒ ”ᐠ ƒnᑭ ƒÃƒ ᑵ ƒÃƒ ¥ᑳ ƒÃƒ £ᑴ ƒÃƒ ¤ᐠ ƒnᑨ ƒÃƒ ˜ᑡ ƒÃƒ ‘ᑶ ƒÃƒ ¦ᑥ ƒÃƒ •ᐠ ƒnᑢ ƒÃƒ ’ᑥ ƒÃƒ •ᑥ ƒÃƒ •ᑮ ƒÃƒ žᐠ ƒn
ᑩ ƒÃƒ ™ᑮ ƒÃƒ žᐠ ƒnᑰ ƒÃƒ  ᑯ ƒÃƒ Ÿᑳ ƒÃƒ £ᑳ ƒÃƒ £ᑥ ƒÃƒ •ᑳ ƒÃƒ £ᑳ ƒÃƒ £ᑩ ƒÃƒ ™ᑯ ƒÃƒ Ÿᑮ ƒÃƒ žᐠ ƒnᑥ ƒÃƒ •ᑩ ƒÃƒ ™ᑴ ƒÃƒ ¤ᑨ ƒÃƒ ˜ᑥ ƒÃƒ •ᑲ ƒÃƒ ¢ᐠ ƒnᑴ ƒÃƒ ¤ᑨ ƒÃƒ ˜ᑲ ƒÃƒ ¢ᑯ ƒÃƒ Ÿᑵ ƒÃƒ ¥ᑧ ƒÃƒ —ᑨ ƒÃƒ ˜ᐠ ƒnᑨ ƒÃƒ ˜ᑩ ƒÃƒ ™ᑳ ƒÃƒ £ᐠ ƒnᑯ ƒÃƒ Ÿᑷ ƒÃƒ §ᑮ ƒÃƒ žᐠ ƒnᑬ ƒÃƒ œᑥ ƒÃƒ •ᑡ ƒÃƒ ‘ᑲ ƒÃƒ ¢ᑮ ƒÃƒ žᑩ ƒÃƒ ™ᑮ ƒÃƒ žᑧ ƒÃƒ —ᐠ ƒnᑯ ƒÃƒ Ÿᑲ ƒÃƒ ¢ᐠ ƒnᑴ ƒÃƒ ¤ᑨ ƒÃƒ ˜ᑡ ƒÃƒ ‘ᑴ ƒÃƒ ¤ᐠ ƒnᑯ ƒÃƒ Ÿᑦ ƒÃƒ –ᐠ ƒnᑨ ƒÃƒ ˜ᑩ ƒÃƒ ™ᑳ ƒÃƒ £ᐠ ƒn
ĂƐƐŝƐƚĂŶƚƐ͕ ŽĨ Ăůů ƚŚĞ ŝŶƚĞƌƉƌĞƚĂƟŽŶƐ ǁŚŝĐŚ ŚĂǀĞ ďĞĞŶᐠ ƒn
ƉĞƌƉĞƚƵĂƚĞĚďǇƚƌĂĚŝƟŽŶĂůƚĞĂĐŚŝŶŐĨƌŽŵƚŚĞĞĂƌůǇƟŵĞƐ͛ᐠ ƒn इतिᐱ ƒÃ‚ ¡ न तु पाश्चात्यविदुषां कथनमात्रेणास्य महत्त्वमिति चिन्तनीयम्। परं 
श्रीसायणभाष्यं पठतां परम्परानुगतविदुषां समेषामिदमेवाभिमतमिति कथनं 
युक्तियुतमेवेति भाति। सायणाचार्यभाष्यं यास्काभिमतमिति निर्विवादं वक्तुं 
शक्यते। तथा हि यास्कः – ‘अयं मन्त्रार्थचिन्ताभ्यूहोऽभ्यूढोऽपि श्रुतितोऽपि 
तर्कतः। न तु पृथक्त्वेन मन्त्रा निर्वक्तव्या, प्रकरणश एव तु निर्वक्तव्याः’ इति2 
निरुक्ते स्पष्टं निगदति। न ह्यस्त्यत्र कश्चित् सर्ववेत्ता। तदुक्तं –‘न हि सर्वः 
सर्वं जानाति3’ इति। एवं स्थिते तदीयं भाष्यं तद्वचनं प्रलापमात्रमिति कथनं 
परम्परागतवैदिकविदुषां कथमपि न रोचत इति तु तथ्यम्। 
1.  Translation of Rigveda, H.H. Wilson
2.  निरुक्तम्. 13.12
3. मुद्रा.रा. प्रथमाङ्कः 

[[29]]

परमविदुषा  आचार्यगोविन्दाचार्येण  स्वमत्या  चतुर्णां  सूक्तानां  भाष्यं 
विरच्य  कृपा  विहिता।  यतो  हि  दुरूहशब्दानां  व्याख्याप्रसङ्गे  पदे  पदे 
तदीयशास्त्रपाटवं, छन्दोविषयकज्ञानं, वेदशब्दव्याख्यानसन्दर्भे तदीयदृष्टिः, 
शब्दशास्त्रज्ञानमित्यादयः  अवलोक्यते।  अम्भ्रिणीसूक्त-मन्युसूक्त-
सपत्नघ्नसूक्तेषु तदीयभाष्यं विशिष्टं किमपि तत्त्वं चित्तमाकर्षयति। अनेन 
अम्भ्रिणीसूक्तं परादेव्याः श्रियः महत्त्वप्रतिपादिकतया व्याख्याय पाठकान् 
आवर्जयति। ततो भीमसेनपरतया अन्यानि सूक्तान्यपि व्याख्याय काऽपि 
नूतनसरणिरेवावतारिता  आचार्येणेति  वैशिष्ट्यम्।  तदित्थम्  आचार्य-
गोविन्दकृतभाष्येण  संस्कृतविदुषां  विशिष्य  द्वैतवेदान्तानुयायिनां  मोदाय 
कल्पत इत्यत्र नास्ति विचिकित्सा। जगद्धात्र्या श्रिया सहितः श्रीनरसिंहो 
वेदरूपो मन्त्रराजः भाष्येणानेन भृशं तुष्यतीति दृढं विश्वसिमीति शम्।
****

[[30]]

## ०७  शतरुद्रीयस्य आचार्यगोविन्दकृतं भाष्यम् – सविमर्शो विचारः
प्रो.एन्. के. सुन्दरेश्वरन्
भूमिका
विद्यावाचस्पत्याद्यनेकबिरुदैर्विभूषितेन  मध्वकृपासुधाभिषिक्तेन  विद्या-
कुशलेन  बन्नञ्जे  इत्युपाह्वेन  आचार्यगोविन्देन  विरचितं  शतरुद्रीयाख्यस्य 
महामन्त्रस्य सम्प्रदायबद्धं गीर्वाणवाणीनिबद्धं भाष्यं, वैदिके धर्मे श्रद्धावतां 
समेषां विदुषां विविदिषूणां च मोदावहं विराजते। यद्यप्ययं मन्त्रराशिः बह्वीषु 
श्रुतिशाखासु ईषत्पाठभेदेन समुपलभ्यते तथापि कृष्णयजुर्वेदान्तर्भूततैत्तिरीय
शाखान्तःपाती अग्निकाण्डगतः चितिहोमप्रयुक्तो मन्त्रराशिरेव शतरुद्रीया-
भिख्यया सुविख्यातः, यश्च श्रीरुद्रप्रश्न इति रुद्रप्रपाठक इति रुद्रोपनिषदिति 
च बहुधा व्यपदिश्यते। सर्वपापनिवर्तकत्वेन उपास्यत्वेन मोक्षप्रदत्वेन च 
श्रुतिस्मृतीतिहासपुराणैः  अनेकैर्वचःप्रकारैः  संश्लोकितमहिमेदं  मन्त्ररत्नं 
श्रद्धावता  अनेनाचार्येण  ‘सर्वे  वेदास्त्र्यर्था  विष्णुपराश्चे’ति  समर्थयद्भिः 
श्रीमद्भिर्मध्वाचार्यैः प्रदर्शितरीत्या विष्णुपरतया, प्राणपरतया – विशिष्य 
मुख्यप्राणस्य  अवतारत्रितयपरतया,  शिवपरतया  च  तत्त्ववादानुगुणं 
व्याख्यातमित्येतत्  निदानभूतं  विद्वन्मोदस्य  सज्जनप्रमोदस्य  च।  तत्रापि 
सायणभट्टभास्करयोः प्रत्नभाष्ययोः प्रदर्शितादप्यधिकमर्थं प्रदर्शयत् तत्र तत्र 
भट्टभास्करमतविमर्शनपरञ्च वर्तते भाष्यमिदमिति, किञ्च परिशीलितानेक- 
ग्रन्थेन  आचार्येण  प्रमाणवाक्यान्युद्धृत्य  सयुक्तिकं  स्वमतमुपस्थापितम् 
चेत्येतदधिकां सम्मुदं वितनोति। 
शतरुद्रीयमन्त्राणां महिमातिरेकः
धर्मादेव श्रेयः, धर्मश्च वेदप्रमाणैकगम्यः, इति सर्वस्यापि वेदभागस्य 
श्रेयस्साधनत्वं  सद्भिः  सर्वैः  साम्प्रदायिकैरूरीकृतम्।  परम्  इयमस्ति 

[[31]]

वस्तुस्थितिः  यत्  केषाञ्चन  वेदभागानां  कर्माङ्गत्वेन  श्रेयस्साधनत्वं, 
केषाञ्चिदपरेषां साक्षाद्ज्ञानसाधनत्वमिति भेदो दृश्यते। शतरुद्रीयस्य परं, न 
केवलं कर्माङ्गत्वं, नापि केवलं ज्ञानसाधनत्वं किन्तु सर्वोपास्यत्वं साक्षात्पाप-
निवारकत्वञ्च अभिहितमखिलेनागमेन। 
कैवल्योपनिषदि  ब्रह्मविद्याविविदिषयोपसन्नायाश्वलायनाय  ब्रह्मतत्त्वम् 
उपदिश्य तत्साधनत्वेन अमुं मन्त्रराशिं निर्दिशन् परमेष्ठी एवं निगदति – ‘यः 
शतरुद्रीयमधीते सोऽग्निपूतो भवति सुरापानात्पूतो भवति ब्रह्महत्यात्पूतो 
भवति  कृत्याकृत्यात्पूतो  भवति  तस्मादविमुक्तमाश्रितो  भवत्यत्याश्रमी 
सर्वदा  सकृद्वा  जपेत्।’  इति  ‘अनेन  ज्ञानमाप्नोति  संसारार्णवनाशनम्। 
तस्मादेवं विदित्वैनं कैवल्यं पदमश्नुते॥’ इति च।
अत्र  कृत्याकृत्यात्पूतो  भवतीत्येतदन्तेन  पापनिवर्तकत्वं,  अविमुक्तम् 
इत्यारभ्य सकृद्वा जपेदित्यन्तेन उपास्यत्वं, अनेनेति श्लोकेन च ज्ञानसाधनत्वं 
कैवल्यसाधनत्वञ्चाभिहितम्।
जाबालोपनिषदि अविमुक्तोपासनमधिकृत्य उक्तवन्तं याज्ञवल्क्यं प्रत्ययं 
प्रश्नः – ‘किञ्जप्येनामृतत्वं नो ब्रूहीति’ इति। तस्य च ‘शतरुद्रीयेण ..... 
एतानि  ह  वा  अमृतस्य  नामधेयानि  एतैर्ह  वा  अमृतो  भवतीति’  इति 
याज्ञवल्क्यस्य  उत्तरम्।  अयञ्च  श्रुत्यंशः  शतरुद्रीयस्य  उपास्यत्वं  ज्ञान-
साधनत्वञ्च  दर्शयति।  विश्वेश्वराख्यः  स्मृतिकारः  ‘श्रीरुद्रं  प्रणवं  चैव 
नित्यमावर्तयेद्यतिः’ इति यतिभिरपि जपार्होयं मन्त्रः इत्यनुशास्ति।
सायणाचार्यः शतरुद्रीयप्रपाठकस्य भाष्ये भूमिकात्वेन 
‘रुद्राध्याये पञ्चमे तु चित्यग्नौ होम इष्यते। 
कर्मप्रकरणे पाठात्कर्माङ्गत्वमपीष्यते॥
ज्ञानहेतुत्वमप्यस्य तथोपनिषदीरितम्। 
किं जप्येनामृतत्वं नो ब्रूहीत्युक्तो मुनिर्जगौ॥

[[32]]

शतरुद्रीयकेणेति जाबाला आमनन्ति हि। 
स्मृत्यागमपुराणेषु रुद्राध्यायप्रशंसनम्॥
बह्वस्ति तद्विस्तरेण रुद्रकल्पेऽभिधास्यते। 
इह कर्माङ्गता यादृग्वर्णिता ब्राह्मणेन ताम्॥ 
बोद्धुं शब्दार्थमात्रस्य विवृतिः क्रियते स्फुटा॥’
इत्यभिदधाति। ‘(तैत्तिरीयसंहितायां चतुर्थकाण्डे) पञ्चमो योऽध्यायः 
सोऽयं चितिहोमे विनियुज्यते ; अत एवास्य कर्माङ्गत्वं ज्ञायते; उपनिषदा 
अस्य ज्ञानहेतुत्वमप्युदीरितम् ; रुद्राध्यायस्यास्य प्रशस्तिः स्मृत्यागमपुराणैः 
संश्लोकिता वर्तते। परम् अत्र मया ब्राह्मणोक्तया रीत्या यदस्य कर्माङ्गत्वं 
तत्प्रतिपादनाय  यावदाश्यकं  तावन्मात्रम्  शब्दार्थविवृतिः  क्रियते’  इति 
प्रतिजानीते।
भट्टभास्करोऽपि  स्वभाष्यभूमिकायामेवमाह  -  ‘अयञ्च  ब्रह्मविद्या- 
रूपत्वाद् उपनिषन्मन्त्रराशिः प्रश्नः। अत एव रहस्यप्रकरण आम्नायते। 
.... अनया च रुद्रोपनिषदा ब्रह्मविद्या प्रतिपाद्यते।’ इति। परं सोऽपि 
कर्माङ्गत्वेनैव व्याख्याति। उक्तञ्च तेन कण्ठतः - ‘ब्राह्मणविनियोगानुरोधेन 
त्वत्र व्याचक्ष्महे’ इति। प्रतिमन्त्रं ऋष्यादिकं प्रदर्श्य मन्त्रार्थं च निरूप्य 
पापक्षयवित्तारोग्यायुष्यादिफलदा  बहवः  प्रयोगा  अपि  वर्णिताः।  उक्तञ्च 
भूमिकायाम् - ‘अथवा यज्ञसंयुक्ताः प्रयोगाः श्रुतिस्मृतीतिहासपुराणादिषु 
प्रसिद्धा मोक्षधर्मपापक्षयवित्तारोग्यायुष्यादिफलदा बहवो विद्यन्ते। तेषु च 
कांश्चिद्ब्रूमः। प्रतिमन्त्रं च प्रयोगविशेषाः पुरस्ताद्वक्ष्यन्ते।’ इति।
अभिनवशङ्कराख्यः शतरुद्रीयभाष्यकारः सुदीर्घे उपोद्घाते मन्त्रराशेरस्य 
कर्मपरताम् अग्निपरतां च खण्डयित्वा ज्ञानैकपरतां समर्थयति। परम् अनेनापि 
कृत्स्नो मन्त्रराशिः ज्ञानपरतया न व्याख्यातः। तत्र तत्र ब्रह्मविद्याप्रतिपादकतया 
व्याख्यातमित्येव। तदपि मन्त्रसामान्यार्थानुरोधेन। 
नमोवाकमालारूपस्य (यन्मूला नमकमित्यभिख्याऽस्य) रुद्रप्रसादन- 

[[33]]

रूपस्य  वैश्वरूप्यध्यानरूपस्य  अस्य  मन्त्रराशेः  कथं  कर्माङ्गता,  कथञ्च 
आध्वर्यवः यागवेदः इति प्रथिते याजुषे वेदे अन्तःपातिताऽस्य इत्येतदचिन्त्यं 
सद् अस्य महिमानं सहस्रगुणीकरोति। 
भाष्यस्य स्वरूपम् 
तस्यास्य  पञ्चाक्षरमहामन्त्रगर्भितस्य  महितस्य  मन्त्रराशेः  विदुषा 
विद्याविशारदेन आचार्यगोविन्देन विष्णुपरतया, प्राणपरतया शिवपरतया च 
तत्त्ववादानुगुणं  विस्तृतं  भाष्यं  विहितम्।  तत्र  शिवपरता  नानुपात्तेति 
श्रद्धेयमेतत्।  उक्तञ्च  तेन  ‘प्रथमं  निवेदनीयम्’  इति  विहितशीर्षिकायां 
प्रस्तावनायाम् – 
‘यद्यपि अस्त्येका तैत्तिरीयशतरुद्रियस्य तत्त्ववादसम्प्रदायानुसारिणी 
टीका, नवरत्नपुरुषोत्तमाचार्येण विरचिता, यः परस्ताद् उत्तरादिमठीय-
पीठमारुह्य सत्यधर्मतीर्थाख्यो यतिर्बभूव। तत्र सर्वे मन्त्राः रामपरतया 
व्याख्याताः। उपसञ्जहार च - ‘रामो मुख्यार्थोऽमुख्यस्तु स्थाणुरित्यशेषम्-
अतिमङ्गलम्’ इति। अनुमन्यामहे तदपि। अथापि न तत्रार्थत्रयपरता 
विवृता। न प्राणपरता। नतरां शिवपरता। विष्णोरपि रामाख्यावतारपरतैव 
परं निरूपिता। पदपाठभेदश्च नात्यन्तमादृतः।’ (पृ. 5) इति।
न  केवलं  शिवपरता  न  त्यक्ता,  किन्तु  शिवमहिम्नः  श्लाघाऽपि  न  न 
विहिता। नमस्तारायेति मन्त्रांशस्य व्याख्याने ‘वाराणस्यां मृतानां तारकं 
रामनामोपदिशतीति  शम्भुरपि  तारः’  (पृ.  84)  इति  प्रस्तुतिर्दृश्यते। 
उपसंहृतिपद्येषु च
‘रुद्रं नारायणं देवं रुद्रं प्राणं त्रिरूपिणम्। 
रुद्रं कपालिनं शम्भुं शतरुद्रीयगं नुमः॥
शिवाय त्र्यक्षाय त्रिदिवपतिमुख्यामरपुषे 
शिवाश्लेषप्रीणद्धवळभसितस्निग्धवपुषे।

[[34]]

त्रिलोकीरक्षायै त्रिपुरहर नानायुधजुषे 
नमस्तुभ्यं दिव्यस्तुतिभृतनमोवाकयजुषे॥’ (पृ. 129)
इति शिवस्तुतिरपि विहिता जागर्ति। 
एकैकस्य मन्त्रस्य सस्वरः संहितापाठो दत्तः, तमनु पदपाठश्च प्रत्तः। 
तदनु  ‘यो  ह  वा  अविदितार्षेयच्छन्दोदैवतेन  ब्राह्मणेन  मन्त्रेण  यजति 
वाऽध्यापयति वा स्थाणुर्वा गर्तं वा पद्यते प्र वा मीयते पापीयान् भवति 
तस्मादेतानि  विद्यात्’  इत्यनुशासनमनुरुध्य  ऋषिच्छन्दोदैवतनिरूपणं 
विहितम्।  अनन्तरं  मन्त्रस्य  सामान्यार्थमुक्त्वा  भगवत्पराणां  नाम्नां  तथा 
अन्येषाञ्च  पदानां  यथोचितं  नूत्नं  बह्वर्थजातञ्च  प्रदर्श्य  नारायणपरतया 
प्राणपरतया शिवपरतया च अर्थविशेषाः प्रदर्शिताः प्रथन्ते। उपसंहृतौ च, 
उपक्रमे या प्रतिज्ञा विहिता तदनुसारं - नारायणपरतया त्रिरूपप्राणपरतया 
शिवपरतया च - शब्दतः अर्थतश्च सम्यगालोड्य भाष्यं विहितमिति (रुद्रं 
नारायणं  देवं  रुद्रं  प्राणं  त्रिरूपिणम्।  रुद्रं  कपालिनं  शम्भुं  शतरुद्रीयगं 
नुमः।।) स्वस्य कृतकृत्यतां स्फोरयति ग्रन्थकारः।
पदानामनेकधाऽर्थवर्णनम् 
मन्त्राणां  तदन्तर्गतानां  पदानाञ्च  अर्थविचारे  महान्  यत्नो  विहितः 
आचार्येण। ऋक्संहिता, तथा अन्या अपि बह्व्यः श्रुतिशाखाः, तैत्तिरीय-
प्रातिशाख्यम्,  निरुक्तम्,  अष्टाध्यायी,  दशपादिका,  दशपादिकावृत्तिः, 
काशिका,  सरस्वतीकण्ठाभरणम्,  यादवप्रकाशादयोऽनेके  कोशग्रन्थाः, 
श्रीमद्भागवतम्  इति  अनेकेभ्यः  प्रामाणिकग्रन्थेभ्यः  वाक्यानि  प्रमाणत्वेन 
उदाहृत्य स्वविचारस्य द्रढिमानं समुद्घोषयति च। 
बहवः  अर्थविशेषाः  प्रदर्शिता  नैकेषां  पदानाम्,  येषु  केचन  अप्रत्नाः 
श्रद्धेया रमणीयाश्च। तथा हि ‘नमो रोहिताय स्थपतये वृक्षाणां पतये नमः’ 
इत्यस्य  नमोवाकमन्त्रस्य  अर्थवर्णनवेलायां  वृक्षशब्दस्य  ‘देहः’,  ‘ज्ञानी’ 
चेति अर्थद्वयं दर्शयति - 

[[35]]

‘स्थपतिर्यान् वृक्षान् व्रश्चित्वा रमणीयं विग्रहं तक्षति तेषां वृक्षाणां 
पतये नमः। वृश्च्यन्ते इति वृक्षा देहाः। ‘समानं वृक्षं परिषस्वजाते’ 
इत्यस्यवामीये। तेषां स्वामी। ‘पुरमेकादशद्वारमजस्य’ इति श्रुतेः। ये 
पुनरविद्यां वृश्चन्ति ते वृक्षाः ज्ञानिनः। तेषामयं पाता।’ (पृ. 30) इति। 
विकिरिदः इति पदस्य अनेके नूत्ना अर्थविशेषाः प्रदर्शिताः।
‘भक्तानामपेक्षितं विकिरन् विकिरन् ददातीति विकिरिदः। ‘विविधं 
किरन्ति हिंसन्तीति विकिरयः पापव्याधयः। तेषां दाता खण्डयिता।’ 
इति केचित्। कीर्यन्त इति किरयो धनानि विशेषेण ददातीति विकिरिदः’ 
इत्यन्ये।’ (पृ 109) इति।
पञ्चमे अनुवाके षष्ठे नमोवाकरूपे ‘नमो गिरिशाय च शिपिविष्टाय च’ 
इति मन्त्रे व्याख्यायमाने शिपिविष्टशब्दस्य सूर्यरश्मिगतो नारायण इति, 
यज्ञभुङ्नारायण  इति  पशुपतिरिति  च  अर्थविवरणं  करोति।  तदीयान्येव 
वचांसि पश्यत – 
‘शिपिविष्ट’ इति विष्णोरेव नाम। ‘विष्णुः शिपिविष्ट’ इति श्रुतेः। 
‘नैकरूपो बृहद्रूपः शिपिविष्टः प्रकाशनः’ इति स्मरणाच्च। लोके हि गिरिश 
इति शिवः। शिपिविष्ट इति विष्णुः। विद्वद्रूढ्या तयोरिह सामानाधिकरण्यमिह 
कथ्यते। कथमथ शिपिविष्टः? शिपयः सूर्यरश्मयः इति यास्कः। तेषु सन्निधाय 
जीवलोकं  हर्षयन्  हृषीकेशः  शिपिविष्टः।  स्कान्दवचनं  चात्र  भवति  – 
‘शैत्याच्छयनयोगाद्वा  शीति  वारि  प्रचक्षते।  तत्पानाद्रक्षणाद्वापि  शिपयो 
रश्मयो मताः। तेषु प्रविष्टः सविता शिपिविष्टस्तदोच्यते।’ इति। समानमेतत् 
नारायणप्राणरुद्राणाम्। ‘यज्ञो वै शिपिः’। सर्वयज्ञानां भोक्ता च प्रभुश्च 
शिपिविष्टः। ‘पशवो वै शिपिः’। तेन शिपिविष्टः पशुपतिः। शिपिविष्टः 
शिवः शौरिः इत्यभिधानम्। सर्वप्राणिष्वन्तर्यामितया विष्टः।’ (पृ. 61)
प्रथमेऽनुवाके  विज्यं  धनुरिति  मन्त्रे  निषङ्गथिशब्दस्य  खड्ग  इत्यर्थं 
विवृण्वन्  भट्टभास्करोक्तं  व्याख्यानं  दोषयुक्तमिति  दर्शयति  भाष्यकृत्। 

[[36]]

सायणेन  निषङ्गथिशब्दस्य  खड्गकोशः  अर्थः  उक्तः।  निष्पत्तिर्न  दर्शिता। 
भट्टभास्करेण तु -‘नितरां नियमेन वा कोशेन सज्जत इति निषङ्गः खड्गः। 
स निधीयते यत्र सः इति निषङ्गथिः खड्गकोशः। परोक्षवृत्त्या धकारस्य 
थकारः।  ‘परोक्षप्रिया  इव  हि  देवाः’  इति।  ...  किञ्चिन्न्यूनं  भवन-
माभवनम्।  तच्च  खड्गेन  विना  सत्तामात्रेणावस्थानम्।  निषङ्गधारण-
स्वभावस्य  खड्गकोशस्य  निषङ्गेण  सहावस्थानं  पुष्कलभावः।  तेन 
विनावस्थानम् आभवनम् इति। तेन सोपि खड्गरहितो वर्ततामिति भावः’ 
इति लिख्यते। तमिममंशमादाय गोविन्दाचार्येण एवं लिख्यते – 
‘निषङ्गथिर्बाणाधारः’ इति स्थूलं व्याख्यानम्। तदा निषङ्ग इत्येव 
पर्याप्तम्।  किं  वृथा  अधिकाक्षरोपादानेन।  यत्  कश्चिदाह  -  ‘नितरां 
नियमेन वा कोशेन सज्जत इति निषङ्गः खड्गः। स निधीयते यत्र सः इति 
निषङ्गथिः खड्गकोशः।’ तदप्यपेशलम्। न हि निषङ्गशब्दः खड्गवचनः 
प्रसिद्धः। अपि चास्मिन्नर्थे ‘निषङ्ग + थिः’ इति द्वैपद्यं स्यात् प्रतृण्णे। 
नैवं पदकाराः पठन्ति’ (पृ. 18) इति। 
किमेतैराचार्यैः भट्टभास्करोक्तस्य वाक्यस्य शेषभागो न दृष्टः स्यात् ? 
भट्टभास्करो लिखति – ‘यद्वा निषज्जते कोश इति निषङ्गथिः खड्गः। ‘नौ 
षञ्जेर्गथिन्’ इति गथिन् प्रत्ययः। आभुरस्तु। न्यूनशक्तिरस्तु। कुण्ठितप्रभाव- 
मीषद्भवनमिति।’ इति। किञ्च प्रतृण्णे द्वैपद्यं कथम् ? निषङ्गथिरिति निषङ्ग 
थिः इति स्यात् पदपाठे। एकमेव पदम्।
भाष्यकृदयं सोमशब्दस्य पवमान इति नारायण इति च अर्थवर्णनं कथं 
करोतीति पश्यन्तु – ‘ उत्कृष्टा मा प्रमा उमा तया सहितः सोमः पवमानः। 
सौम्यगुणः।  सर्वजीवोत्कृष्टया  मया  रमया  सहितः  सोमो  नारायणः।’ 
(पृ.81) इति। उ मा उत्कृष्टा प्रमा , उ मा सर्वजीवोत्कृष्टा रमा इत्युभयत्र 
व्याकरणशास्त्रीया  संस्कारसम्मतिः  कथं  वा  साधयितुं  शक्यते 
इत्येतच्चिन्त्यमेव। 

[[37]]

‘गुणानुसन्धाने मग्ना वयम्’
न केवलमत्र, बहुत्र एतादृशे अर्थविवरणस्थले नैरुक्तनयेन, संस्कार-
सम्पन्नाया निष्पत्तेर्दर्शनं नास्माकीनं कर्तव्यमिति रीतिरवलम्ब्यते। सूचितश्चैषः 
अर्थविशेषमार्गणे,  तथा  पूर्णगुणस्य  नारायणस्य  गुणानुसन्धाने  च 
नैर्भर्यातिरेकः स्वयं ग्रन्थकृता। तथा हि ‘नमो भवाय च रुद्राय च’ इति 
नमोवाकरूपस्य मन्त्रांशस्य विवरणे - ‘अर्थविशेषमार्गणेन गुणानुसन्धानमग्ना 
वयम्’(पृ. 58) इति कथितम्। तथैव अनुपदमागच्छतः शर्वशब्दस्य ‘शं 
रुन्धानो वातीति वा’ इति अर्थं विवृण्वानेन ‘अक्षरसाम्याद्धि निर्ब्रुवन्ति’ 
(पृ.59) इति ख्याप्यते। आद्यानुवाकस्य ‘या ते रुद्र शिवा तनूरघोरा-
पापकाशिनी’  इति  तृतीयं  मन्त्रं  विवृण्वता,  प्रथमम्  अपापकाशिनी  इति 
पदपाठानुसारं  पदं  प्रदर्श्य  अर्थञ्च  संवर्ण्य  पापकाशिनी  इति  पदं  भवतु, 
पापकानश्नातीति  च  विवरणं  भवतु  इति  कथयति।  एवञ्चेत्  स्वरे  भेदः 
भवेत्किल संहितायाम् इत्याशङ्कायां वदति इष्टापत्तिरिति, यतः अर्थविशेष 
एवास्माकं विशिष्टा दृष्टिरिति। तदीयानीमानि वचांसि – ‘पापकाशिनी इति 
च प्रतृण्णम्। ननु स्वरः कुप्यति। अर्थविशेषलाभाय क्कचित्स्वरभङ्गोऽपीष्यते’ 
(पृ. 7) इति।
क्लिष्टा अर्थकल्पनाः
एवं  बहवः  नूत्ना  अर्थविशेषाः  पदानां  प्रदर्श्यन्ते  इत्येतदस्ति।  परं 
काश्चिदर्थकल्पनाः क्लिष्टसाध्या इवाभान्ति। कपर्दिशब्दः कथं प्राणपरत्वेन 
नारायणपरत्वेन च व्याख्यायते इति पश्यत - ‘कं परं मौक्तानन्दं ददातीति 
कपर्दो नारायणः। तस्यायं भक्तः कपर्दी प्राणः। कं परं ददातीति कपर्दं 
ज्ञानम्। ज्ञानेनैव परं पदम् इति स्मरणात्। तादृशस्य मोक्षसाधनस्य ज्ञानस्य 
विषयोऽयमिति कपर्दी नारायणः’ (पृ. 18)। एवमेव भवशब्दस्य ‘भाति 
वाति  चेति  भवः’  (पृ.  54)  इति  निष्पत्तिः  न  सूपादेया  सूपपादा  वा। 
आलाद्यशब्दस्य  कथङ्कारम्  अर्थविवरणं  विधीयत  इति  पश्यत  – 

[[38]]

‘आसंसारान्तम् अलं पर्याप्तं कर्मफलमदन्तीत्यालादाः मुक्ताः। तेषु गताय 
तन्नियामकाय (आलाद्याय) च नमः।’। एतेनातृप्त इव अर्थान्तरमपि अनुपदं 
प्रदर्शयति  सुधीरयमाचार्यः।  तद्यथा-‘अदनीयं  च  आ  समन्ताद् 
अलमाद्यमनेन। आलान्ति आद्यमनेनेति वा’ (पृ. 86) इति। 
वारिवस्कृत इति शब्दः नारायणपरतया भीमपरतया प्राणपरतया शङ्कर-
परतया च कथं कथञ्चित्समर्थ्यत इत्येतत् पश्यन्तु सुमनसः – ‘वरिवस्कृतः, 
दैवस्य मानुषस्य च धनस्य दातारः, देवाः। इहत्या विद्वांसो धनाढ्याश्च। 
तेषामयं स्वामी। विदुषि स्थित्वा अयमेव ज्ञानदाता। धनिनि स्थित्वा अयमेव 
धनदाता च। वरिवस्कृतामयं वारिवस्कृत इति। वरिवो वरिवस्या। वरिवस्कृतामयं 
वारिवस्कृतो भक्तवत्सलः। वारिणि वासः कृतोनेनेति वारिव-स्कृतः समुद्रशायी 
नारायणः ....सर्वमेतत् यथायथं प्राणशङ्करयोश्च। ..... वारिणि समुद्रमध्ये 
द्वारकायां वासं कृतवानिति वारिवस्कृत् कृष्णः। वारिव-स्कृतः कृष्णस्यायं 
भक्ताग्रणीरिति वारिवस्कृताय भीमाय नमः। ये भगवतः वरिवस्याकृतस्तेषामयं 
स्वामीति च वरिवस्याकृत एव वारिवस्कृतः।’(पृ. 32) इति। 
पशुशब्दः,  श्वन्–शब्दश्च  वेदरूपे  अर्थे  व्युत्पादितः।  ज्ञानानन्दरूपी 
इत्यर्थोऽपि श्वन् शब्दस्य दर्शितः। दशमानुवाकस्य प्रथममन्त्रे ‘द्रापे अन्ध-
सस्पते’ इत्यस्य भाष्ये ‘एषां पुरुषामेषां पशूनाम्’ इत्यंशस्य अस्मदीयानां 
पुत्रादीनां पुरुषाणाम्, गवादीनां पशूनां च इत्यर्थं प्रातीतिकार्थतया प्रदर्श्य, 
पुरुषाः  ज्ञानार्थिनः,  पशवश्च  वेदाः  इति  आन्तरोऽयमर्थ  इति  प्रस्तौति 
सूरिरयम्।  एतदीयानीमानि  वचांसि–  ‘एषामस्मदीयानां  पुरुषाणां 
पुत्रादीनाम्,  पशूनाञ्च  गवादीनाम्  इति  बाह्यः  प्रातीतिकोऽर्थः।  पुरुषाणां 
ज्ञानिनां ज्ञानार्थिनाम्, पशूनां वेदानां ज्ञानसाधनानां वेदानां चेत्यान्तरः। 
‘पान्ति शंसाधनाश्चेति वेदाः पशव ईरिताः’ इति स्मरणात्।’ (पृ.97) इति। 
‘नमः श्वभ्यः श्वपतिभ्यश्च वो नमः’ इति मन्त्रांशस्य विवरणवेलायां 
लिख्यते तैः – ‘शमानन्दः। वातीति वा ज्ञानम्। श्वभ्यो ज्ञानानन्दस्वरूपेभ्यो 

[[39]]

नमः। श्वयन्ति भगवन्तमेव गच्छन्ति गमयन्ति चेति श्वानो वेदाः। तेषां 
पतयः। ज्ञानानन्दस्वरूपाणां जीवानां पतयश्च ते।’ (पृ. 56)
भगवति  नारायणे  गुणपूर्णस्वरूपे  दोषारोपं  वारयितुं,  तथा  तस्मिन् 
वैश्वरूप्येण यद् वैरूप्यं कल्प्यते अन्यैः, तदपाकर्तुं च प्रवृत्तस्य, कथञ्चित् 
सर्वेषां  नाम्नां  प्राणावतारपरतया  नारायणपरतया  च  विवरणं  कर्तुं 
विधीयमानानल्पप्रयासस्य च विपश्चितोऽस्य एतादृशा क्लिष्टा निष्पत्तिप्रकाराः 
अर्थकल्पनाश्च दुर्वाराः संवृत्ताः। 
प्राणावतारत्रितयपरत्वम्
सर्वेषां  शतरुद्रीयगतभगवन्नाम्नां  मुख्यप्राणस्य  अवतारपरतया  – 
हनूमत्परतया,  भीमपरतया  मध्वाचार्यपरतया  च  -  अर्थप्रत्यायने  यो 
निर्बन्धरूपः सङ्कल्पो विहितः, ग्रन्थादौ या च प्रतिज्ञाऽऽहिता तद्रक्षणव्यग्रेण 
च इतिहासकथांशान् उन्नीय तदनुगुणं तत्साहाय्येन च कथञ्चित् अर्थो विवृतो 
बहुत्र।  अनेकत्र  मध्वाचार्यपरतया  अर्थदर्शनाय  आचार्याणां  वादशूरत्वं 
मायावादखण्डनचण्डताञ्च उपयुङ्क्ते च। 
क्लिष्टतां नेयार्थताञ्च बिभ्रतः एते अर्थदर्शनप्रकाराः भाष्यस्यास्य गरिमाणं 
मनाग्घ्रसयन्तीति विपश्चितः कदाचिदाचक्षीरन्। परम् एते मानसीमुल्लाघतामु
ल्लासयन्तीत्यत्र नास्ति संशयस्यावकाशः। केचन तेषु दीयन्तेऽधस्तात्।
1.रोहितः – रुरोह रामोऽस्यांसमिति च रोहितः – हनूमान्। (पृ. 31)
2.वाणिजः–एतदर्थं वाणी द्रौपदीत्वेन जातेति वाणिजो भीमः।(पृ. 31)
3.वञ्चते – लङ्कां वञ्चते गच्छते रावणं च वञ्चयते हनूमते। (पृ. 39)
4.स्तायूनां पतये– स्त्यायन्ति सर्वान् शब्दान् भगवद्गुणतया अनुसन्दधतीति 
स्तायवः तेषां पतये मध्वाय नमः। अथ चान्ततो वेदद्रोग्धारश्छद्मवैदिकाः 
स्तायवस्तेषां पातयित्रे। (पृ. 39)
5.निचेरुः  –  लङ्कायां  सीतान्वेषणाय  गृहाद्गृहं  नितरां  चरन्  हनूमान् 

[[40]]

निचेरुः। (पृ. 40)
6.हिरण्यबाहुः–  रावणेनापह्नियमाणया  सीतया  ऋश्यमूके  पातितं 
हिरण्मयमाभरणं रामाय वाहयति प्रापयतीति हिरण्यबाहुर्हनुमान्। (पृ. 23)
7.सहमानः  –  रावणकृतं  पुच्छदाहादिकमपराधं  सहत  इति  सहमानो 
हनुमान्। (पृ. 37)
8.निव्याधी – कौरवसेनां निविध्यतीति निव्याधी भीमसेनः। (पृ. 37)
9.असिमद्भ्यः – रक्षसस्त्रिशिरसो हस्तादसिमाच्छिद्य तेनैव तं जघान 
इत्यसिमान् हनुमान्। गौरवाद्बहुवचनम्। (पृ. 42)
10. नक्तं चरद्भ्यः – जतुगृहान्नक्तमेव निर्गत्य मातरं भ्रातॄंश्च ररक्षेति नक्तं 
चरन् भीमः। गौरवाद्बहुवचनमिति सूचयन्नेकवचनेनोपसंहरति। (नमोऽसि 
मद्भ्यो नक्तञ्चरद्भ्यः प्रकृन्तानां पतये नमः इति मन्त्रांशः। अत्र प्रकृन्तानां 
पतये इत्यत्रत्य एकवचनोपसंहार उद्दिष्टः) (पृ. 42)
11. शूरः – मध्वश्च वादशूरः। अवबिभेद च मायावादम्। (पृ. 72)
12. उग्रः – नखैरुग्रो हनुमान्। नादेन च। आयुधैः नादेन च भीमः। 
तर्कैर्मध्वः। (पृ. 82)
13. हनीयसे (हनीयान्) – राक्षसान् हन्ति हनुमान्। कौरवान् हन्ति 
भीमः। मायावादं हन्ति मध्वः। (पृ. 84)
14. श्रुतसेनः –हनुमदवतारे कपिसेना। भीमत्वे पाण्डवसेना। मध्वत्वे 
विद्वत्सेना। (पृ. 72)
भट्टभास्करमतखण्डनम्
‘प्रथमं निवेदनीयम्’ इति शीर्षकाङ्कितायाम् आमुखप्रस्तुतौ गोविन्दाचार्यः 
भट्टभास्करभाष्ये दोषसद्भावं प्रस्तौति। तदनुसरणेन मन्त्रार्थनिर्णयः अशक्य 
एवेत्यभिदधाति च। श्रौतसम्प्रदायानभिज्ञसदृक्षः, श्रुतिहृदयमवगन्तुमप्रभुः, 
प्रज्ञावादमात्रबलः इति भट्टभास्करमिश्रान् दूषयति च। तत्र च हेतुद्वयमुपस्थापितम्। 

[[41]]

शतरुद्रियस्य  केवलं  शिवपरतया  व्याख्यानम्  ;  अर्थानां  निर्वर्णने, 
निर्वचननिरूपणे,  वैदिकव्याकरणविश्लेषणे  च  तत्र  तत्र  स्खलनञ्चेति। 
आचायर्स् यवै  वचास्ं यत्र तथवै ानद्यू न्त े– ‘तत्र भट्टभास्करादयः श्रौतसम्प्रदायानभिज्ञा 
इव  शतरुद्रियं  केवलं  शिवपरतया  व्याचक्षते,  नूनं  दुराग्रहग्रस्ततया 
श्रुतिहृदयमवगन्तुमप्रभवः। शोच्या हि ते प्रज्ञावादमात्रबलाः। अर्थानां निर्वर्णने, 
निर्वचननिरूपणे, वैदिकव्याकरणविश्लेषणे च तत्र तत्र स्खलन्तो दृश्यन्ते। 
तदुत्तरत्र किञ्चिदिव प्रदर्शितम्। तस्मान्न शक्यं तदनुसरणेन मन्त्रार्थो निश्चेतुम्।’ 
(पृ. 5)। भाष्ये च स्वीये तत्र तत्र भट्टभास्करमतम् (तन्नामग्राहं विना, 
कश्चिदाहेत्यादिदेशिन्या) अनूद्य खण्ड्यते उपहस्यते च। कुत्रचिच्च तद्व्याख्यानं 
बालिशम् (पृ. 107) इति, कुत्रचित् हास्यास्पदम् (पृ. 108) इति दूष्यते। 
द्वि-त्रि-स्थले ‘भट्टभास्करो भ्रान्तः’, ‘भट्टभास्करः परास्तः’ इति सनामग्राहं 
दोषदर्शनं विधाय तन्मतं निरस्तञ्च।
नमो  अग्रियाय  च  प्रथमाय  च  इत्यस्य  मन्त्रांशस्य  विवरणसन्दर्भे 
अग्रियपदनिष्पत्तिं दर्शयन् भट्टभास्करो लिखति – ‘यद्वा ‘घच्छौ च’ इति 
घः। छान्दसमाद्युदात्तत्वम्।’ इति। अत्र घन् प्रत्यय एव भवति, न तु घः। 
तेन  च  आद्युदात्तत्वम्।  इति  दर्शयत्याचार्यगोविन्दः  ‘घच्छौ  च’  इति 
पाणिनिसूत्रस्य काशिकावृत्तिगतां पङ्क्तिमुद्धरन्। चकारात् घन् अनुकृष्यते। 
घनि च आद्युदात्तत्वं पदस्येति स्फुटयति च गोविन्दाचार्यः (पृ. 62)।
(नम  आशुषेणाय  चाशुरथाय  च  इत्यत्रत्ये)  आशुषेण  इति  पदे  
(आशु+  सेन)  –  सकारस्य  षत्वं  ‘सुषमादिषु  च’  इति  सूत्राद्  इति 
भट्टभास्करोक्तिः।  तत्र  दोषं  प्रदर्शयति  गोविन्दाचार्यः।  अवग्रहपूर्वस्य 
सकारस्य षत्वं प्रातिशाख्येन दर्शितमिति दिशति च। तत्प्रयुक्तं नकारस्य 
णत्वञ्चेति। तत्रत्यमिदं भाष्यवाक्यम् - ‘अवग्रहपूर्वः सकारः षत्वमापद्यते 
इति प्रातिशाख्ये स्थितम् (तै. प्रा. 1.6.3)। षपूर्वत्वाच्च नस्य णः। तेन 
‘आशु + सेनः’ आशुषेणो भवति। ‘सुषमादिषु च’ (अ. सू. 8.3.98) 

[[42]]

इति सूत्रेण षत्वमिति वदन् भट्टभास्करो भ्रान्तः। तत्र यद्यपि एकारपरस्य 
सकारस्य मूर्धन्यादेशो विधीयते इणः परस्य – ‘एति सञ्ज्ञायामगात्’ इति 
गणसूत्रेण।  तथापि  तत्सञ्ज्ञायामेव।  अत्र  तु  न  सञ्ज्ञात्वविवक्षा। 
असञ्ज्ञायामपि अवग्रहात्परः सकारो मूर्धन्यतामापद्यते।’ (पृ. 71) 
भट्टभास्करः  प्रत्यनुवाकं  पुरश्चरणविधिं  तथा  बहून्  सद्यःफलदान् 
कृच्छ्रसाध्यान्  (कांश्चन  घोराचारांश्च)  काम्यकर्मप्रयोगानपि  अभिधत्ते 
इत्येतत्तथ्यम्। परं सायणापेक्षया बहून् अर्थवर्णनप्रकारान् (यद्वा यद्वेति) 
दर्शयति, व्याकरणसंस्कारांश्च दिशति पदानाम्। तत्र वैदिकव्याकरणविश्लेषणे 
-  विशिष्य  स्वरसम्बन्धिनि  विषये  -  विशेषावधानं,  निष्कृष्टा  दृष्टिर्वा, 
कुत्रचिन्न दत्तेति गोविन्दाचार्येण दर्शितम्। एतावता वेदभाष्यकृतः वैदिक-
धर्मरक्षणे दीक्षितांस्तानाचर्यानुद्दिश्य श्रुतिहृदयमवगन्तुमप्रभुः शोच्यः इत्यादि 
कथनम् असमीचीनमेव।
मायावादितर्जनम्
एवमेव अद्वैतिनः अधिकृत्योक्तमनेन आचार्येण ‘नैर्गुण्यवादेन भगवद्गुण-
तस्करा आत्मापहारिणः शोच्यास्ते’ इति। दूषणायैतस्मै प्रवृत्तः भूमिकामेवं 
रचयति – ‘अपूर्वोऽयं रुद्रप्रपाठकः। यत्र दोषपदैरेव रुद्रः स्तूयते। तद्यथा 
तस्कराणां पतये नमः, मुष्णतां पतये नमः, .......नमो दूताय इत्यादि। 
तत्किमिदम्  ?  भगवद्गुणगानाय  श्रुतयः  प्रवर्तन्त  इति  श्रुतम्।  तत्कोऽयं 
समाहारो निन्दायाः ? दोषोरोपो भगवति ? अत्राचक्षते मायावादिनः - 
चोरचण्डालश्वादयोऽप्यन्ततो  ब्रह्मात्मानः।  सर्वत्र  ब्रह्मरूपानुसन्धानाय 
इदमुदितम् ’ इत्यादि। उपसंहरति च प्रकरणमेवम् – ‘तेन लोके दोष-
वाचिनामपि  पदानां  भगवति  गुणपरतैव  परमार्थः।  तेन  सर्वपदगदितत्वं 
भगवति  सुदृढमनुसंहितं  भवति।  ततस्तत्त्ववादिनामेवानुसन्धानसरणिः 
साधीयसीत्यवसीयते।’  इति  (पृ.  60)।  एतत्सर्वं  किमुद्दिश्योच्यते  ? 
अद्वैतिभिः  कृतं  तैत्तिरीयशतरुद्रियस्य  प्रत्नभाष्यमुभयमपि  भगवति 

[[43]]

दोषारोपेण दुष्टं भवति। अतो मया शतरुद्रियगतपदैः अभिहितानां दोषाणां 
गुणत्वाधानेन, भगवद्गुणपरतया वर्णनेन, तत्त्ववादानुगुणम् अदुष्टं किञ्चिन्नूत्नं 
भाष्यं विरच्यत इति प्रकाशयितुम्। उक्तञ्च कण्ठतः – ‘तदेवमाचार्याभिमतं 
तत्त्ववादानुगुणं  तैत्तिरीयशतरुद्रियस्य  किमपि  नूतनमदूष्यं  भाष्यमिदम् 
इदानीमुपस्थाप्यते’(पृ. 7) इति। 
वस्तुतः  अत्र  एतादृशी  चर्चैव  अस्थाने।  किञ्च  परमतमन्यथा  अनूद्य 
तत्खण्डनं  क्रियते।  ‘किमुक्तं  भवति  ब्रह्मैव  तस्करो  बभूव,  ब्रह्मैव  श्वा 
बभूवेत्यनुसन्धेयमित्युक्तं भवति। शुक्तितो भिन्नं रजतं नास्तीति शुक्तिरेव 
रजतत्वेनानुसन्धेयेति  पर्यवसितम्।  नास्ति  तेषां  भ्रमस्यौषधम्।’  इत्येवं 
गच्छति तेषां पूर्वपक्षावतरणम्। केनोक्तमेवम् ? सगुणे ब्रह्मण्यपि प्रतिजीवमपि 
तदेव  निर्गुणस्य  ब्रह्मणः  चैतन्यं  भासते;  तेन  सर्वभूतस्थमात्मानं  पश्येत्, 
आत्मनि च सर्वभूतानि पश्येत्, यतो हि एक एवाखण्डबोधो भासते सर्वत्र; 
एवम् सगुणब्रह्मोपासनयापि जीवब्रह्मैक्यबोधरूपो मोक्षः साधयितुं शक्यते, 
यस्तत्र  अधिकृतः  तेन  तदुपासनं  कार्यम्;  एवं  सगुणस्य  ब्रह्मणः 
वैश्वरूप्यानुसन्धानेन  उपासनमपि  मार्गशोधकं  भवतीति  अद्वैतराद्धान्तः। 
किञ्च सगुणब्रह्मोपासनेऽपि ‘सत्यपि भेदापगमे नाथ तवाहं न मामकीनस्त्वम्। 
सामुद्रो  हि  तरङ्गः  क्कचन  समुद्रो  न  तारङ्गः।।’  इति  नयेन  तस्करो 
ब्रह्मेत्यनुसन्धानं  निषिध्यते,  तच्चैतन्येनैव  तस्करस्यापि  भानमिति 
दृढबोधफलकं भवत्वनुसन्धानमित्येव अद्वैतसमयः। तम् अन्यथा प्रकल्प्य 
अनवसरे अयुक्तिकञ्च दूषणं कृतमित्येतदचारु।
उपसंहारः
वेदार्थविचिन्तने  कृतभूरिपरिश्रमेण  श्रीमता  बन्नञ्जे  गोविन्दाचार्येण 
सम्प्रदायसंरक्षणैकदीक्षेण  सश्रद्धं  विरचितमिदं  (तैत्तिरीयशतरुद्रियस्य) 
भाष्यमित्यतः  जगदाधारभूते  शाश्वतसुखनिदानभूते  वैदिके  धर्मे  श्रद्धावतां 
समेषाम्  आनन्दसन्दायकं  भवेदित्यत्र  नास्ति  सन्देहकणिका।  यद्यपि 

[[44]]

वैश्वरूप्यप्रकरणगतानां  रुद्रपराणां  पदानाम्  हनुमत्परतया  भीमपरतया 
मध्वपरतया  च  अर्थवर्णनाय  कृतः  प्रयासः  सर्वेषाम्  ऐकमत्येन  सम्मत्यै 
सन्तोषाय  वा  कदाचिन्न  कल्पेत  तथापि  सम्प्रदायानुसारं  तत्त्ववादानुगुणं 
विष्णुपरतया  व्याख्यातमित्येयत्  महते  मोदाय।  वेदास्तावत्  समेषाम् 
आस्तिकानां  जगदाधारधर्ममूलतया  परमं  प्रमाणं  परमादरास्पदञ्च। 
वेदार्थवर्णने  श्रुत्यन्ततात्पर्यनिर्णये  च  समप्रदायभेदेन  मतिभेदे  सत्यपि 
वेदरक्षणे वैदिकधर्मपालने वेदार्थनिर्णयविचारे च क्रियमाणः सर्वोऽपि प्रयासः 
सर्वथा  सद्भिः  श्लाघनीय  एव।  एवम्  एतैः  तैत्तिरीयशतरुद्रियप्रपाठकस्य 
नूतनतया अन्यैरप्रहतया पद्धत्या अर्थविचारः प्रवर्तितः इति, सा च प्रवृत्तिः 
सम्प्रदायानुसारिणी  इति  च  सतामानन्दसन्दोहाय  महते।  यद्यपि 
भट्टभास्करोक्तेषु  केषुचिद्विषयेषु  विमतिर्दोषाश्च  दर्शिताः,  ते  न  सर्वथा 
निराधाराः।  किञ्च  अभिनवगुप्तोक्तरीत्या  ‘तस्मात्सतामत्र  न  दूषितानि 
मतानि,  तान्येव  हि  शोधितानि।  पूर्वप्रतिष्ठापितयोजनासु  मूलप्रतिष्ठा-
फलमामनन्ति’  (नाट्यशास्त्रे  षष्ठाध्याये  रससूत्रव्याख्याने  पूर्वाचार्याणां 
मतान्यनूद्य  खण्डयित्वा  च  स्वमतोपस्थापनायाः  भूमिकासंरचनावसरे 
अभिनवोक्तिरियम्) इत्येव एते संशोधनप्रकारा द्रष्टव्याः। परम्, अद्वैतिनः 
उद्दिश्य ‘नूनं ते ब्रह्मणि नैच्यानुसन्धानेन नीचां गतिमाप्नुयुः। नूनमीदृशानेवागूर्य 
गीताचार्य आह – ‘मामप्राप्यैव कौन्तेय ततो यान्त्यधमां गतिम्’ इति। 
अनुकम्पनीयास्ते।  नैर्गुण्यवादेन  भगवद्गुणतस्करा  आत्मापहारिणः 
शोच्यास्ते।  .....  किं  ततोऽन्ये  केपि  तस्करा  भूयासुर्ये  परं  ब्रह्मैव 
तस्करमाचक्षते’  (पृ.6)  इत्यादिकथनं,  अभनवशङ्कराख्येन  शतरुद्रीय-
भाष्यकारेण  श्रीमन्तं  रामानुजाचार्यमुद्दिश्य  कृतं  ‘तस्माद्बहून्  पश्यन्त्या 
बहुभिर्भाषमाणाया अपि पतिव्रताया हृदयं पत्याविव बहुभिर्वचनैरितस्ततो 
नीयमानाया अपि भगवत्या श्रीरुद्रोपनिषदो हृदयं श्रीमति साम्बपरब्रह्मण्येव 
व्यवतिष्ठत  इति  तामन्यपरां  चिकीर्षमाणा  रामानुजादयः  भगवतीं 
सीतामात्मसात्कर्तुं  प्रवृत्तरावणवत्  महापापिष्ठा  इत्यास्तां  तावत्।’  इति 

[[45]]

कथनमिव सज्जनान्नानन्दयति। यद्येतादृशा उक्तिप्रकारा नाभविष्यन् तर्हि 
‘स्यादयं सुरलोकस्य सशक्रस्यापि रक्षिता’ इति आदिकविनिगदितरीत्या 
भाष्यमिदं  सकलसज्जनमनोरमणम्  अभविष्यत्।  सर्वथा  वेदार्थनिर्णयाय 
क्रियमाणः सर्वप्रकारोऽपि परिश्रमः श्लाघनीय एवेति शम्।
*****
उपयुक्तग्रन्थाः
शतरुद्रियम्-  (आचार्यगोविन्दकृतभाष्येण  विभूषितम्), 
तत्वसंशोधनसंसत्,  विद्यामान्यपुरप्रकाशनम्,  श्रीहृषीकेशतीर्थसंस्थानम्, 
रजतपीठपुरम्, उडुपि, 2013.
रुद्राध्यायः- सायणाचार्यभट्टभास्करप्रणीताभ्यां भाष्याभ्यां संवलितः, 
आनन्दाश्रमसंस्कृतग्रन्थावलिः, आनन्दाश्रमः, पुण्यपत्तनम्, 1906.
श्रीरुद्रभाष्यम्- अभिनवशङ्करप्रणीतम्, वाणी विलास् प्रेस्स्, श्रीरङ्गम्, 
1913
आलोचनामृतम्- (विशिष्य तद्गतः शतरुद्रीयम् इति लघुनिबन्धः), 
कालिक्कट् विश्वविद्यालयः, 2015. 

[[46]]

## ०८  आचार्यगोविन्दकृतम् अस्यवामीयसूक्तभाष्यम्
प्रो.मधुसूदन पेन्ना 
वेदार्थ एव गहनः तत्रापि कानिचन सूक्तानि गहनतरार्थानि। यदि नाम 
तपःपूता मन्त्रद्रष्टारो नाभविष्यन् तर्हि नूनमेव कतिपयसूक्तगता अर्थाः दुरूहाः 
एव अभविष्यन्। नासदीयसूक्तं, पुरुषसूक्तं, विष्णुसूक्तं, अस्यवामीयसूक्तं 
इत्यादिगहनार्थकवैदिकसूक्तेषु  प्रमुखतया  कीर्त्यमानमस्ति  अस्यवामीय 
सूक्तमेकम् यस्य हृदयाविष्काराय बहुधा बहुभिर्यत्ना व्यधायिषत।प्राचीनकाले 
सायणाचार्यभाष्यं,  तदुत्तरकाले  च  कृतानि  भाष्याणि  श्रूयन्ते,  ततः 
आत्मानन्दनामकेन स्वामिवरेणापि कृतमस्य भाष्यं, ततः आधुनिके काले 
माक्स् मूलर् नामकविदुषः इतरेषाञ्च भाषान्तराणि सन्ति। 
1956 तमे वर्षे मद्रपुर्यां गणेशनामकसंस्थया प्रकाशितम् आत्मानन्द-
नामकस्य  विद्वद्वरस्य  भाष्यं  सर्वथा  केवलाद्वैतपरं  सदपि  न  सर्वेषां 
मन्त्राणामद्वैतपरत्वं विवृणोति। अत एवोक्तं स्वामिवर्येण - एवमुत्तरत्रापि 
अद्वैतपरतया योजयितुम् शक्यम्। तथापि स्वरसत्वाभावात् ग्रन्थविस्तरभयाच्च 
न लिख्यते। यत्र द्वा सुपर्णा इत्यादौ स्फुटमाध्यात्मिकः अर्थः प्रतीयते तत्र 
तत्र प्रतिपादयामः- इति। अनेनाचार्येणास्मिन् भाष्ये श्रुति-स्मृति-कोश- कल्
पसूत्रादिप्रमाणप्रदर्शनपुरःसरं सूक्तमन्त्रार्थः प्रदर्शितः। तदनुगुणमेव 1956 तमे 
वर्षे श्रीमता कुन्हन्राजनामकेन विदुषा विश्वरहस्यमिति शीर्षकं दत्त्वा अस्य 
विवेचनं कृतमिति बुध्यते। सर्वेषां मन्त्राणामेकार्थबोधकत्वं दर्शयितुं तेन प्रयत्नः 
कृतः। अन्यथा सर्वेपि मन्त्राः भिन्नार्थकाः इति, दीर्घतमोनामकस्य च महर्षेः 
असंबद्धा विचारा एव मन्त्रेषु लभ्यन्ते इति च प्रतीयेत। 
परन्तु  अस्य  सूक्तस्य  एतादृशसूक्तान्तरस्यापि  तत्त्वं  न  पूर्णतया 
समाविष्कृतमिति बहूनां मतम्। सर्वोपि स्वसंप्रदायम् अथवा स्वाभिमतमर्थं 
सूक्तगतमन्त्रेषु  कथञ्चिदपि  दर्शयितुं  बद्धकटिरित्यपि  विदुषाम्  आक्षेपः। 

[[47]]

तदेतत् सर्वमाकलय्य कृतार्थेन आचर्येण गोविन्दवर्येण माध्वसंप्रदायार्थकलितं 
भाष्यं बुभुत्सूनामुपकाराय निरमायि तच्चाधुना प्रकाशमनायि। 
ऋग्वेदस्य प्रथममण्डले द्वाविंशे अनुवाके 164 तमसूक्ततया पठ्यमानमिदं 
सूक्तम्  अथर्ववेदे  नवमाध्यायेपि  समुपलभ्यते।अस्य  द्रष्टा  तावत्  शतर्चिः 
दीर्घतमोनामकः  महान्  दार्शनिकः  यः  को  ददर्श  प्रथमं  जायमानमिति, 
पृच्छामि त्वां परमन्तं पृथिव्याः इति तात्त्विकान् प्रश्नान् पृच्छति ततः स्वयमेव 
तत्र तत्र समाधानानि प्रयच्छति। 
महाभारते आदिपर्वणि भीष्माचार्येण दीर्घतमसः कथा वर्णिता तदनुसारम् 
एवं  बुध्यते  यत्  दीर्घतमसः  जीवनमतिकष्टसंकुलमासीत्  अनेकापत्यकोपि 
महर्षिरयं परिवारेण परित्यक्तः केनचिद् राज्ञा संपोषितः जीवनं निनाय इति 
च। अस्य परिवारे नैके मन्त्रद्रष्टारः आसन् ऋग्वेदस्य षष्ठमण्डलस्य द्रष्टा 
भरद्वाजः, नवममण्डलस्य द्रष्टा वामदेवश्च अस्य वंशजाविति ज्ञायते। अनेन 
दर्शितानि सूक्तानि गूढार्थकानीत्यत्र नास्ति संशयः।
अस्य  सूक्तस्य  मन्त्राः  वेदान्तादिदर्शनेषु  बहुधा  समुद्धृताः  बहुधा 
व्याख्याताश्च यथा द्वा सुपर्णा सयुजा सखाया इति मन्त्रः, ऋचो अक्षरे परमे 
व्योमन् इति मन्त्रः, चत्वारि शृङ्गास्त्रयोस्य पादा इति च मन्त्रः वेदान्तेषु 
विवेचनविषयतां याताः अन्तिमश्च व्याकरणशास्त्रे। आपाततस्तु प्रत्येकमपि 
मन्त्रः  क्कचिदन्येन  असंबद्ध  एव  इति  भाति।  एतत्सूक्तगतमन्त्राणाम् 
एकार्थबोधकत्वे पुरापि महान् प्रयत्नः कृतः।
परन्तु एतादृशमन्त्रव्याख्याने अल्पमतयः प्रवर्तेरन्निति धिया भिया च 
भण्यते- बिभेत्यल्पश्रुताद् वेदो मामयं प्रहरिष्यतीति। वयं जानीम एव भगवत्पाद 
वाक्यम् असंप्रदायवित् सर्वशास्त्रविदपि मूर्खवद् उपेक्षणीय इति। इतिहास-
पुराणादिशास्त्रविदां कार्यमिदम् अल्पशेमुषीकाणां कृते सर्वथा दुष्करमेव। 
अत एतादृशस्य सूक्तस्य व्याख्याने न केवलं वैदिकसंस्कृत-भाषाज्ञानम् अपि 
तु रहस्यार्थावगमनयोग्यताविशेषोपि समम् अपेक्षित इति निश्चप्रचम्। 

[[48]]

आधुनिकेषु शास्त्रवित्सु स्वनामधन्याः श्रीमन्तः गोविन्दाचार्याः विश्रुत-
कीर्तयः। अस्य सूक्तस्य भाष्यव्याजेन भगवद्भक्ता वेदार्थबुभुत्सवश्च अत्र-
भवद्भिः नितरामुपकृताः इत्यत्र नास्ति संशयलेशोपि। अत एव निगदितमेतैः 
भाष्यान्ते-
सूक्तन्तु दैर्घतमसं विपुलार्थमस्य- 
वामीयमद्भुतमनेकनिगूढभावम्।  
व्याख्यामिषेण विववार यथामनीषं 
विद्वन्मुदे किल मुकुन्दपदैकभक्तः। इति। 
निरुक्ताधारेण मन्त्रगतशब्दानां नारायणपरकत्वं तदन्यदेवतापरत्वं वा 
भाष्येस्मिन् सुष्ठु निरूपितम्। विशिष्य कतिपयस्थलेषु व्याख्यानान्तरापेक्षया 
महद् वैलक्षण्यमस्ति भाष्यस्यास्य यथा-
इन्द्रं मित्रं वरुणमग्निमाहुरथो दिव्यः सुपर्णो गरुत्मान्। 
एकं सद्विप्रा बहुधा वदन्त्यग्निं यमं मातरिश्वानमाहुः। 
अस्य  मन्त्रस्य  व्याख्याने  बहव  आचार्याः  स्वसंप्रदायानुगुणं  बहुधा 
भाषितम्। अत्रार्थमेवं विवृण्वन्त्याचार्याः –
एक एव परमात्मा नारायणः सर्वान्तर्यामी तत्तद्गुणानुरूपं इन्द्र-यम-
वरुण-वायु-इत्यादिशब्दैः संबोध्यते इति। अत्र इन्द इति प्रद्युम्नः, मित्र इति 
अनिरुद्धः, वरुण इति वासुदेवः, अग्निरिति संकर्षणः इति च व्याख्यातं 
शास्त्रप्रमाणप्रदर्शनपुरःसरम्। 
एकैव वाक् एकपदी, द्विपदी, चतुष्पदी, अष्टापदी च कथं बभूवेति च 
सम्यक् निरूपितमत्र भाष्ये-
गौरीर्मिमाय सलिलानि तक्षत्येकपदी द्विपदी सा चतुष्पदी। 
अष्टापदी नवपदी बभूवुषी सहस्राक्षा परमे व्योमन्॥
•गौरी सर्वशुक्ला सरस्वती श्रीमन्नारायणं प्रामुख्येन प्रतिपादयन्ती एकपदी 
बभूव। 

[[49]]

• ततः जगच्च जगन्नाथं च भेदेन प्रतिपादयन्ती द्विपदी बभूव। 
•  ततः  विश्वादि-वासुदेवादि-चतूरूपं  भगवन्तं  प्रतिपादयन्ती  चतुष्पदी 
बभूव। 
• ततः प्रकृतिमानित्वेन अष्टापदी बभूव। 
• अष्टप्राकृतरूपैः स्वरूपेण च नवपदी। 
• अनन्तमक्षरं प्रतिपादयन्ती सहस्राक्षरा इति च। 
एवमेकस्यैव मन्त्रस्य बह्वर्थबोधकत्वं प्रतिपादितम् आचार्यैः सप्रमाणम् 
अस्मिन् भाष्ये। अन्यत्र च –
ऋचोक्षरे परमे व्योमन् यस्मिन् देवा अधिविश्वे निषेदुः। 
यस्तन्न वेद किमृचा करिष्यति य इत् तद्विदुस्त इमे समासते॥
अस्य  व्याख्यानावसरे  सर्वस्यापि  मन्त्रस्य  प्रणवरूपनारायणपरकत्वं 
साधु प्रत्यपादि विद्वद्वरैः। प्रणववाच्ये नारायणे आश्रिताः सर्वे वेदाः (देवाः) 
प्रणवाख्य-अक्षराश्रिताः एव। यस्तन्न विजानाति सः तया अधीतया ऋचा 
किं करिष्यति इति मन्त्रार्थः समुपवर्णितः। क्कचित् यदि कश्चन तमर्थं न वेद 
सा ऋचा किं करिष्यतीत्यपि केनचिदर्थः प्रदर्शितः। परम् आचार्यैः प्रदर्शितः 
अर्थः न केवलं युक्तिसङ्गतः अपि तु शास्त्रसिद्ध इत्यपि ज्ञातुं शक्यते। 
इत्थं सर्वेषामपि मन्त्राणां नारायणपरत्वप्रतिपादनात् सर्वथा तात्पर्य-
भङ्गदोष एव नायाति यतः सर्वान्तर्यामी नारायण एव वेदमात्रस्य तात्पर्यम् 
सर्वेषामपि अन्ततः तद्बोधकत्वमेव। तदेतनेन भाष्येण साधु साधितमिति 
प्राचीनभाष्यानुरोधेन  नवीनभाष्यविरचनमिदं  सर्वथा  सत्संप्रदायपरिरक्षकं 
तत्त्वबुभुत्सूनां च बोधकारकमिति मे विश्वासः। अस्य भाष्यस्य अध्ययनेन 
मनोहरम् अर्थमवगन्तुं शक्ष्यामः, तथा परमपूरुषे नारायणे समेधितभक्तयः 
तत्रैव मनःसमाधिं प्राप्स्याम इति मे भावना। 

[[50]]

## ०९  प्राणाग्निसूक्तम्
डा. शम्भुकुमार झा 
पद्मश्रीगोविन्दाचार्यस्य प्राणाग्निसूक्तभाष्यम् ‘सम्पूर्णमृषवाक्यं तु सूक्तम् 
इत्यभिधीयते’ इति सूक्तलक्षणं बृहद्देवतायां शौनकेनाकारि। सर्वानुक्रमण्यां 
ऋषिछन्दोदेवतानां च विज्ञापनं परिष्कृतम्। यस्य वाक्यं स ऋषिः। तेन 
यास्तूयते सा देवता। देवः दानाद्वा, दीपनाद्वा, द्युस्थानीयो भवतीति वा इति 
निरुक्तस्य सरणिः। देव शतदात्तल् प्रयत्नेन देवता पदमेति। पाणिनेः सूत्रं 
भवति ‘देवात्त्’ अत्रेदं ध्यातव्यमस्ति तल् प्रत्ययः भावार्थे न भवति अपितु 
स्वार्थे प्रवर्तते। तथा च तलन्तं स्त्रियाम् इति अनुशासनात् टाप् यो देवः सा 
देवता। यत्काम ऋषिर्यस्यां देवतायामार्थपत्यमिच्छन् स्तुतिं प्रयुंक्ते तद्दैवतः 
स मन्त्रो भवति। इति दैवतकाण्डे यास्कः प्रतिपादयामास। 
‘विद्वांसो  वै  देवाः’  शातपथीश्रुतिः।  अनयाश्रुत्या  गोविन्दाचार्यस्य 
भाष्यविषये  ज्ञायते  साक्षात्  भगवती  श्रुतिः  आचार्यस्य  हृदि  प्रकटिता। 
सरस्वत्याः  सर्वाङ्गतत्वं  तत्र  प्रस्फुटितम्  ‘जायेव  पत्ये  उशती  सुवासाः‘ 
विद्वद्वरेण्यः  गोविन्दाचार्यः  खलु  गुरुकृपया  सदाशिषा  च  समग्रं  शास्त्रं 
चावगाहनं कृत्वा हस्तामलकवत् भाष्ये प्रदर्शितवान्।‘बिभेत्यत्यल्पश्रुताद्वेदो 
मामयं  प्रहरेदिति’  वचनस्य  आदरं  सम्पादयन्  षडङ्गानां,  पुराणानां, 
मीमांसादिशास्त्राणाञ्च प्रमाणमुपस्थापयन् भाष्यस्य गौरवं वैभवं माहात्म्यं 
च  रक्षितवान्।  वेदार्थे  निरुक्तस्य  महत्त्वं  सर्वैः  विद्वद्भिः  स्वीकृतम्। 
निरुक्तकारेण मन्त्रस्य व्याख्यानावसरे क्कचित् अध्यात्मपक्षः भौतिकपक्षः 
सन्धारितः  न  च  सर्वोऽपि  पक्षः  सर्वत्र  निरूपितः।  गोविन्दाचार्यस्य 
प्रातिभवैलक्षण्यं पदे पदे द्रष्टुं शक्यते एकैकस्य मन्त्रस्य त्रिधा विभागः महता 
श्रमेण कृतो वर्तते। तत्रापि मध्वसंप्रदायस्य संपोषणं आचार्येण कृतम्। 
प्राणाग्निसूक्ते  भाष्यं  स्वयमेव  श्रीमदानन्दतीर्थेण  भगवत्पादेन  व्यरचि। 
तद्भाष्यमेव गोविन्दाचार्यस्य पाथेयं विभाति। संप्रदाय इत्युक्ते सम्यक्प्रदीयते 

[[51]]

शिष्येभ्यः  इति।  गोविन्दाचार्यस्य  श्रद्धा,  विश्वासश्च  गुरौ,  सम्प्रदाये 
चाविकलेन भवति। सूक्तमिदं पदेन विषयेण च क्लिष्टतरं विभाति तथापि 
आचार्यस्य भाष्यं पठित्वा सर्वं स्फुटं जायते परन्तु श्रद्धावतामेव। श्रद्धायाः 
अभावे निखिलं शून्यमुक्तं च यास्केन- ‘नैष स्थाणोरपराधो यदेनमन्धो न 
पश्यति पुरुषापराधः स भवति’। 
अस्याः पङ्क्तेः भावं स्फोरयन् गोविन्दाचार्यः ब्रवीति अपिधाय चक्षुषी न 
शक्यं द्रष्टुं यदि वस्तु तमसि निलीनम्। अथ विवृते चक्षुषी, अपगतं च तमः, 
अथापि न शक्यं द्रष्टुं यदि नास्ति दिदृक्षा। अत्रैव आचार्यपादानां भाष्यं 
प्रतिपादयन्नाह - ‘यो हि यत्राऽदरवान् तस्यैव तद्वस्तु विद्यमानमपि स्फुरति। 
न  ह्यत्रानादरवतः  अन्यत्राऽऽदरवतश्च’  इति।  न  केवलमेतावत्।  यो  हि 
यत्राऽऽदरवान् तस्य तदेव स्फुरत्यविद्यमानमपि। 
अस्य गभीरतमस्य प्राणाग्निसूूक्तस्यविज्ञानं कथं कर्तुं शक्यते। यथा 
गीतायामाह-
नतु मां शक्यसे द्रष्टुमनेनैव स्वचक्षुषा।  
दिव्यं ददामि ते चक्षुः पश्य मे योगमैश्वरम् ॥
तथैव भूमिकाभागे गोविन्दार्यः प्रकटयति- यद्यस्ति प्रदीपप्रकाशः अस्ति 
च विवृतं हृदयम्। अपि च स्त एवोन्मीलिते नयने तदा निर्विचिकित्सं 
निश्चीयते प्राणाग्निसूूक्तमेतत् ॥
अस्य  प्राणाग्निसूूक्तस्य  दीर्घतमा  ऋषिः  जगतीछन्दः  अग्निर्देवता 
प्रातरनुवाके विनियोगः। बृहद्देवतायां शौनकाचार्यः लिलेख- 
द्वावुचथ्यबृहस्पती ऋषिपुत्रौ बभूवतुः।  
आसीदुचथ्यभार्या तु ममता नाम भार्गवी ॥ 
तां कनीयान् बृहस्पतिर्मैथुनायोपचक्रमे। 
शुक्रस्योत्सर्गकाले तु गर्भस्तं प्रत्यभाषत ॥

[[52]]

इहास्मि पूर्वसम्भूतो न कार्यः शुक्रसङ्करः। 
तच्छुक्रप्रतिषेधं तु न ममर्ष बृहस्पतिः ॥
स व्याजहारं तं गर्भं तमस्ते दीर्घमस्त्विति।  
स च दीर्घतमा नाम बभूवर्षिरुचथ्यजः ॥
स जातोऽभ्यपतद् देवानकस्मादन्द्यता गतः।  
ददुर्देवास्तु तन्नेत्रे ततोऽन्द्यो बभूव सः।
अत्रैवप्रसङ्गे गोविन्दाचार्यस्य देवता विषये विशिष्टः उपक्रमः दृश्यते। 
कथमत्र प्राणाग्निर्देवता। अग्निरेव प्राणाग्निरूपेण जीवेषु विद्यमानः सञ्चरति। 
कारणं निरूपयामास गीतायां-
अहं वैश्वानरो भूत्वा प्राणिनां देहमाश्रितः।  
प्राणापानसमायुक्तः पचाम्यन्नं चतुर्विधम् ॥
प्राणाग्नय एवैतस्मिन् पुरे जाग्रति गार्हपत्यो ह वा एषोऽपानः व्यानो 
अन्वाहार्यपचनो यद् गार्हपत्यात् प्रणीयते। प्रणयनादाहवनीयः प्राणः इति 
श्रुतिः।
अस्मिन् सूक्ते त्रयोदशमन्त्राः। तत्र प्रथमः ‘बडित्था तद्वपुषे’ इति। 
आदितः पञ्चषु मन्त्रेषु पञ्चात्मा नारायणः मुख्यः। पञ्च प्राणाः शास्त्रादौ 
प्रसिद्धाः, पञ्चाग्नयः श्रौतव्यापारे कथिताः। देवशब्दः द्योतनशीलस्य अग्नेः 
पर्यायः। तस्मात् भर्गः तेजो हि प्रसिद्धं ज्योतिरूपमुत्पन्नम्। दैवतकाण्डे 
निरुक्ते तिस्र एव देवता इति तत्र पृथिव्यामग्निः प्रमुखः स भगवान्। अग्नेः 
द्विधा विभागः भौतिकः, यस्मिन् पाककर्म विधीयते, अपरश्च तत्वरूपोऽग्निः 
स  च  दर्शनीयः  चेतनात्मकश्च,  भौतिकोऽग्निः  चेतनस्याधीनो  भवति। 
गोविन्दाचार्यस्यमते  स  च  ज्योतिरूपो  भगवान्  जठरे  भवति  कारणं 
नारायणस्य सकाशाद् ज्योतिरजनि। यथा कुण्डे प्रक्षिप्तं हविषः सारतत्वं 
गृहीत्वा दूतोऽग्निः देवेभ्यः समर्पयति तथा यजमानस्य वाञ्छितं च साधयति। 
श्रौते स्मार्ते च अग्निमन्थनविधिना मन्त्रोच्चारपूर्वकं प्राप्यते। प्रयोगकालीनार्थ- 

[[53]]

स्मारकत्वेनैव मन्त्राणां प्रामाण्यम्। तस्मात् लौगाक्षिणा प्रोक्तम्- प्रयोग-
समवेतार्थस्मारकाः मन्त्राः। अग्निमन्थने प्रयुज्यमानः मन्त्रः न अदृष्टफलाय 
भवति प्रत्युत दृष्टप्रयोजनाय एव। दृष्टे फले सम्भवति सति अदृष्टफलकल्पनम् 
अन्याय्यम्।  अतः  यज्ञे  उत्पन्नोऽग्निः  मतिरूपः  साधितः।  बडित्थाशब्दः 
पदच्छेते कृते बट्, इत्था च। उभे सत्यनामनी भवतः। तथा च अग्निवायु-
रविभ्यस्तु  त्रयं  ब्रह्म  सनातनम्।  सनातनेन  ब्रह्मणा  वेदेन  जनितोऽग्निः 
मतिरूपः कथितः। जडरूपोऽग्निः मन्त्रं विनैव जायते। अभिष्टफलाय स 
मतिरुपः अग्निः कार्यं साधयति।
धेनाः पदं वाक्पर्यायः निघण्टौ। ऋतस्य धेनाः यज्ञस्य किंवा यजमानस्य 
वा। अग्नेस्तेजसा सर्वेषां वाचः सस्रुतः समानं गच्छन्त्यः सहैव प्रवर्तमानाः। 
यज्ञसन्बन्धिन्यः मन्त्ररूपाः वाचः होत्रादिमुखेन सहैव प्रवर्तमाना अनयन्त 
नयन्ति। तेजोमयी वागिति श्रुतेः। ऋतपदेन रामस्य च ग्रहणं कृतं भाष्यकारेण 
गोविन्देन। सत्यभाषणत्वात् रामस्य। रामो द्विर्नाभिभाषते। यद्यपि रामस्य 
चरितं लोकवत् प्रतिभाति तथापि भक्तिसूत्रे सूत्रितं लोकवत्तुलीलाकैवल्यम्। 
परमात्मनो लीला एव भवति। रामस्य धेनाः (वाक् ) त्वमेव सीतान्वेषणे 
समर्थः। साधको रामकार्याणां तत्समीपगतः सदा। हनुमान् प्रथमो ज्ञेयः। 
रामस्य  स्वृतरूपस्य  वाचस्तेनानयन्त  हि।  अनेन  विश्लेषणेन  ज्ञायते 
गोविन्दाचार्यः विष्णोः परमः साधकः आराधकः भक्तश्च। ‘वेदैश्च सर्वैरहमेव 
वेद्यः’  गीताकारस्य  वचनं  सार्थकं  कुर्वन्  गोविन्दाचार्यः  अग्निरूपेण, 
वायुरूपेण,  भीमाख्येन,  नारायणरूपेण  च  सूक्तमिदं  व्याख्यातवान्। 
भौतिकप्रपञ्चेन तत्सेवनेन च कालक्षय एव प्रोक्तः। सत्यात्मको हि भगवान् 
नारायणः स च सर्वैराराध्यः चिन्तनीयः प्राप्तव्यश्च। वेदादौ यानि वचनानि 
भागवतादौ ये श्लोकाः विद्यन्ते तेषां विषयः भगवान् भवति। 
अस्य सूक्तस्य द्वितीयः मन्त्रः, पृक्षो वपुः इति वर्तते। यत्र प्रथमेन मन्त्रेण 
गार्हपत्योऽग्निः प्रार्थितः। अनेनाहवनीयः श्रोतागारे पूर्वस्यां दिशि चतुरस्रे 
खरे विसयमानो भवति तं यो हि प्रार्थयति। असौ भगवानग्निः पितुमान् 

[[54]]

पितुशब्दोऽन्नपर्यायः, यथा च निघण्टौ द्वितीयेऽध्याये अन्धः वाजः, पयः, 
प्रयः, पृक्षः, पितुः, सुतः इति।
प्रशस्तान्नभोक्ता हविष्मान् वा। प्रायेणास्मिन् खरे हविषि दीयन्ते। अयं 
हि अग्निः मातृषु आधारभूतासु देवीषु नित्यमाश्रितः। अयं भावः - मातृषु 
विद्यमानः  तेजोरूपधरः  भगवत्याश्च  तेजो  वर्धयति।  आचार्यप्रवराणां 
व्याख्याने  वैशिष्ट्यमत्र  दृश्यते-  यत्  प्रकृतिपुरुषयोः  संयोगः  याजकानां 
सर्वैश्वर्यप्रदानाय विद्यते। तस्यां देव्यामपि सामर्थ्यं जनयति, तेन सामर्थ्येन 
सर्वाभीष्टं साधयति। यथा चाह माकण्डेये - रोगानशेषानपहंसि तुष्टा इति। 
पृक्षो वपुरित्युक्ते पृक्षशब्दश्च अन्ननामसु पठितः। अग्नौ यत्किमपि प्रक्षिप्यते 
तत् सर्वं तस्य वपुः कलेवरमेव। परन्तु आचार्यचरणानां व्युत्पत्तिः ‘पृची  
संपर्के’ इत्यस्मात् धातोः पापसंपर्कं क्षपयतीति नाशयति पृक्षः। 
सप्त शिवासु यः आश्रितः। सप्त ते अग्ने समिधः सप्तजिह्वाः, सप्त ऋषयः 
सप्तधामप्रियाणि (यजुर्वेदः) 
अग्नेः सप्तजिह्वाः काली कराली इति प्रसिद्धाः। वृषभः कामानां वर्षकः। 
अयं अग्नेः तृतीयं रूपम्। निर्वचनशास्त्रस्य मर्मज्ञो विद्वान् गोविन्दाचार्यः 
मन्ये अर्थस्फोरणाय विज्ञानाय प्रतिभया बहुत्र नूतनं निर्वचनं कृतवान्। यथा 
च भीमशब्दस्य। निरुक्तकारो यास्काचार्यः भीमो बिभ्यत्यस्मात् भीष्मोऽपि 
एतस्मादेव। अयमर्थः अस्मात् बृहत्कायात् जनाः बिभ्यति। अस्मात् अाचारवतः 
बलवतः शक्तिमतः भीमात् जनाः बिभ्यति तत्रैव भाष्ये खलु भीमशब्दस्य द्वयी 
निर्वचनसरणिरुक्ता भवति। पृक्ष इत्येकम् शत्रुसेनाभयङ्करः इति।
मातृषुशय इत्येकम्। भृता मा येन सभीमः
पृतनाक्षयकारी च द्वितीयस्तु तृतीयकः। 
पूर्णप्रज्ञस्तथाऽऽनन्दतीर्थनामा प्रकर्तितः ॥
हनूमान् प्रथमो ज्ञेयो भीमस्तु बहुभुक्पितोः। 
भृतमो भीम इत्युक्तो वाचो मा मातरः स्मृताः ॥

[[55]]

ऋगाद्या इतिहासश्च पुराणं पञ्चरात्रकम्।  
प्रोक्ताः सप्त शिवास्तत्र शयो भीमस्ततः स्मृतः ॥
केषाञ्चित् पण्डिताचार्याणामपि उदाहरणं दत्तमाचार्यैः।
अस्य वृषभस्य तृतीयं वपुर्ज्ञानदोहार्थं योषासु जातम्। दशप्रमतिः कथं। 
दशशब्दस्य  निर्वचनं  यास्केन-  दशादस्ता  दृष्टार्था  वा।  ‘दसु  उपक्षये’ 
इत्यस्मात् कनि प्रत्यये वर्ण- विपर्ययेण दशन् इति भवति। या पुनर्न वर्धते 
सा संख्या दश। परन्तु गोविन्दाचार्य विशिष्टं किञ्चित् लिलेख -
दशेति सर्वमुद्दिष्टं सर्वं पूर्णमिहोच्यते।  
प्रज्ञामतिरुद्दिष्टा पूर्णप्रज्ञस्ततः स्मृतः। 
शतं दश सहस्रं च सर्वमक्षयवाचकम्॥
सहस्रशब्दः  अनन्तार्थे  पुरुषसूक्तव्याख्याने  सायणादिभिः  स्वीकृतः। 
अदितिः अदीना देवमाता अनवखण्डि ता इति महीधरः। भाष्ये च - सर्वमत्ति 
इति अदितेदितित्वम्। सर्वं भक्षयति किं वा निगृह्णाति इति श्रुत्यानुमोदितं 
निर्वचनं  प्रदर्शितम्।  दशसु  अपि  दिक्षु  प्रमतिर्यस्य  तादृशं  ज्ञापयन्ति। 
सर्वगतत्वेन प्रमितः। रूपत्रैविध्यं च - उपासा त्रैविध्यात्। यथा-
केषाञ्चित् सर्वगतत्वेन केषाञ्चिद् हृदये हरिः।  
केषाञ्चित् बहिरेवासादुपास्यः पुरुषोत्तमः ॥
अस्य समग्रं चिन्तनं हिरण्यकशिपोः वधे च द्रष्टुं शक्यते भागवते। 
तृतीये मन्त्रे मध्वः इति पदं बहुधा चर्चितम्। अग्निर्वै देवानाम् अवमः 
विष्णुः परमः। अग्निः दारुमध्ये निलीनो भवति मन्त्रेण प्रमथनेन आज्यादि- 
प्रक्षेपणेन प्रदीप्तो जायते। काण्ठे निलीनम् न कश्चिदपि पश्यति, सत्प्रयासेन 
शोणः पुनश्च ज्वालामयः ततश्च सप्तभिर्वर्णैः देदीप्यते। मातरिश्वा वायुः मातरि 
अन्तरिक्षे श्वयतीति मातरिश्वा मन्त्रपाठपूर्वकेण व्यजनधवनेन संपन्नः। उक्तञ्च 
सङ्ग्रहे-

[[56]]

तं दुर्दशं गूढमनुप्रविष्टं गुहाहितं गह्वरेष्ठं पुराणम्।  
आ समन्तात् पतित्वे तु गूढं कलियुगे हरिम्। 
असत्यमप्रतिष्ठं च जगदेतदनीश्वरम् ॥
वदद्भिर्गूहितं सन्तं तृतीयोऽसुर्मथायति। 
येन विष्णोर्हि वर्पाख्यान् गुणानज्ञासिषुः परान् ॥
ईशानासः सूरयश्च निगूढान् निर्गुणोक्तिभिः।  
त्रेतायां द्वापरे चैव कलौ चैते क्रमात् त्रयः ॥
मध्वित्यानन्द उद्दिष्टो वेति तीर्थमुदाहृतम्।  
मध्व आनन्दतीर्थः स्यात् तृतीयामारुतीतनुः ॥
तृतीयं मध्वः। मधुशब्दः आनन्दवाची। अन्यत्र च विश्वकोषे - 
मधु क्षौद्रे जले क्षीरे मद्ये पुष्परसे मधुः। 
दैत्ये चैत्रे वसन्ते च जीवाशोके मधुद्रुमे ॥
सोमस्यापि  मधुत्वं  निरुक्ते  भणितम्।  मधुसोमममित्यौपमिकम् 
माद्यतेरिदमपीतरन्मध्वेतस्मादेव। आनन्दवाचको मधु, तत्र प्रमाणमुपन्त्यस्तं 
गोविन्दाचार्येण - 
कमलानलं मधुलवे शमयन् दुरापैः।
पण्डिताचार्या अप्याहुः - येन शवसा सुखेन महितषड्गुणस्य विष्णोः 
वरणीयान् गुणान् रुद्रादीश्वरा अन्ये च सूरयो निरक्रन्त निरजानत। यत्र चायं 
प्रदिवः प्रकृष्टज्ञानो मध्वनामा भूत्वा मातरिश्वा गुहायां निहितं विष्णुं आधवे 
आ समन्तादीश्वरत्वे मथायति प्रकाशयति। इति तत्रैव भाष्ये धृतम्। असौ 
वा आदित्यो देवमधु इति श्रुतेः। 
य आदित्यगतो विष्णुः स एव मधुनामकः। 
मदधिर्मध्विति प्रोक्तो मदः सुखमिहोच्यते ॥ 
मधुशब्दः अनुकूलार्थेऽपि महीधरेण संकलितः मधुवाता ऋतायते इत्यस्य 

[[57]]

व्याख्यानावसरे। वायोरुत्पवनक्रिया सर्वत्र प्रसिद्धा। वायुः पुनाति मलिनं 
तुषादिपदार्थानाम् अपनयनेन प्रकाशयति चाभीष्टम्। 
चतुर्थे मन्त्रे च तस्यैव वायुदेवस्य मधुपदवाचकस्य विस्तरेण प्रकारान्तरेण 
निगमः कृतः। 
पञ्चमो मन्त्रः आदिन्मातृ इति। अत्र स्वरितस्याष्टौ भेदाः ये कथिताः - 
‘जात्योऽभिनिहितः क्षैप्रः प्रश्लिष्ठश्च’ इत्यादयः। तेषु क्षैप्रः प्रसिद्धः। छन्दःसु 
ऊहः खल्वपि करणीयः। तस्मात् बहुत्र व्यूहेनाक्षरपूरणमिति लिखितं भवति 
अक्षरपूर्तये। यतो हि - सूक्ते जगतीछन्दः स्वीकृतम्। जगती गततमं छन्दः। 
जलचरगतिर्वा।  जलोर्मिप्रकारो  हि  तस्याः  प्रस्तारः।  जल्गल्य-
मानोऽसृजदिति च ब्राह्मणम् इति निरुक्ते। वायुः वा भीमो वा हनुमान् वा 
मातुः गर्भे प्रविष्टः परन्तु गर्भजन्यः यो दोषः शास्त्रेणाविष्कृतः तद्दोषरहितः 
दिव्यत्वात् ज्ञानरूपत्वाच्च। न हि ज्ञानेन सदृशं पवित्रमिह विद्यते। संसारे च 
प्रतिवादिभिः  कुतर्कैः  पीडितोऽपि  निर्विकारः।  इत्यत्र  बहुविधविमर्शनेन 
गोविन्दाचार्यस्य प्रथमो वर्गः पूर्णोऽभगवत्। 
षष्ठः मन्त्रः आदिद्धोतारम् इति। वायुरत्र पुरुष्टुतः। पुरुभिः बहुभिः भक्तैः 
समाराधकैः स्तुतः। स्तुतिभिः प्रसन्नोऽग्निः देवानाह्वयति। अग्निः देवानां 
होता भवति इति भावः। ऋग्वेदे प्रथमे मन्त्रे उपन्यस्तं ‘यज्ञस्य देवमृत्विजं 
होतारं  रत्नधातमम्’इति।  तथा  यजुर्वेदे  -  देवानामसिवह्नितमं  सस्नितमं 
पप्रितमं जुष्टतमं देवहूतमम् इति च। पुरुष्टुतो वायुर्वा, अग्निर्वा क्रत्वा कर्मणा 
ज्ञानेन मज्मना बलेन आत्मबलेनेत्यर्थः देवान् अयत् अगच्छदिति। अत्रैव 
उत्कृष्टं  विज्ञातमाचार्येण  हनुमदवतारे  देवानिति  देवपक्षीयान्  देवांशजान् 
कपीन्। भीमावतारे युधिष्ठिरादीन्, मध्वावतारे ज्ञानिनः सज्जनान्।
सप्तमे मन्त्रे अग्नेः ज्वालायाः प्रसङ्गः। वातचोदितः वायुना प्रेरितः अग्निः 
ऊर्ध्वं वितिष्ठते। पराभवं न प्राप्नोति, अपितु वर्धत एव सर्वं व्याप्य तिष्ठति। 
अनाकृतः  अनिवारितः  अप्रतिहतः।  ह्वारो  न  -  कुटिल  इव।  न  इत्यत्र 

[[58]]

उपमार्थकः निपातः। तेषामेते चत्वारो उपमार्थे भवन्ति- इव, न, चित्,नु। 
नेति प्रतिषेधे भाषायाम्। उभयमन्वाध्यायम्। अन्वाध्यायो नाम वेदे न इति 
निपातस्य द्विधा अर्थः प्रतिषेधः उपमा च। पत्मन् इति मार्गः। धक्षुषः दह 
धातोः लिटि। कृष्णवर्त्मा अग्निः प्रसिद्धः। येन वर्त्मना मार्गेणासौ गच्छति 
सर्वत्र कृष्णवर्णो भवति स च प्रसिद्धः। 
अष्टमेन  दावाग्निः  प्रार्थितः।  अयं  भगवानग्निः  शिक्कभिः  रज्जुभिः 
वेष्टनोपकरणैः कृतः दृढीकृतः रथ इव। यथा रथः स्वीयैश्चक्रादिभिः ईयते 
तद्वत् यातः स्थापितः सन् अरुषेभिः ज्वालादिभिः अङ्गैः अन्तरिक्षं गच्छति। 
यदा वने दावाग्निः दीप्तो भवति सद्य एव अन्तरिक्षे तस्य प्रदीप्तस्याग्नेः ज्वाला 
दृश्यते।  ईङ्गतौ।  अनन्तरं  मार्गाः  सरण्यः  सूरयः  कृष्णासः  कृष्णवर्णाः 
जायन्ते। वयः पक्षिणः ईषते भयात् पलायनं कुवन्ति। 
मनुष्यस्य शरीरमपि रथ इव वर्णितम्। आत्मानं रथिनं विद्धि शरीरं 
रथमेव च। अस्थिभिः दृढीकृतः देहः रथ इव गच्छति।
अत्र अन्योऽभिप्राय प्रकटितः संप्रदाये- दीक्षितस्य किंवा निष्ठस्य ईश्वरे 
प्रणिधानयुक्तस्य  भक्तस्य  प्राप्तानन्दस्य  भीतिरहितस्य  शत्रवः  मलिनाः 
भवन्ति निस्तेजस्काः जायन्ते। सर्वत्र आनन्दतीर्थस्यान्वयाः तेजोमाहात्म्यम् 
अन्तरिक्षं  स्पृशन्ति,  न  च  पृथिव्यां  दुर्गतिः  क्कापि।  अन्तरिक्षशब्दः 
स्वर्गपर्यायोऽपि श्रुतः।
नवमे मन्त्रे अग्नि-वरुण-मित्र-अर्यमादिदेवतानां एकतन्त्रेण प्रसङ्गः। 
अस्य ब्रह्माण्डस्य विश्वस्य प्रथमं पदं तावत् ‘अग्निः’ वर्तते। यास्काचार्यः 
निर्वचने प्राह - अग्रणीर्भवति, अग्रं यज्ञेषु नीयते अङ्गं नयति सन्नममानः। 
अक्नोपनो भवति इति स्थौलाष्ठीविः। 
न क्नोपयति न स्नेहयति। त्रिभ्य आख्यातेभ्यो जायत इति शाकपूणिः। 
इतात्, अक्ताद्, दग्धात्, नीतात्। स खलु एतेः आकारमादत्ते। गकारमनक्तेर्वा 
दहतेर्वा। नीः परः। 

[[59]]

अग्निः  यद्यपि  त्रिषु  लोकेषु  भवति  तथापि  पृथिव्यां  प्रमुखः।  वरुणः 
अपाम्पतिः रात्र्यभिमानी देवो वा। मित्रः प्रकाशमयो देवः दिनाभिमानी। 
तमसः विनाशकः। 
अर्यमा उभयोर्मध्यवर्ती देवः सुदानवः शोभनदानः प्रोक्तः। इमे त्रयः 
अग्नेः साहचर्येण सुदानशीलाः प्रार्थकानामभीष्टफलप्रदाः भवन्ति। वरुणादयः 
देवाः अग्निना नियम्यन्ते। अरान् न नेमिः। अरान् रथचक्रम् तस्य नेमिः 
वलयः बाह्यवलयः यथा सर्वं चक्रं व्याप्य कार्यं करोति तद्वत् प्रयुक्तोऽयमग्निः 
वरुणादीन् देवान् व्याप्य तिष्ठति। अयमेवाग्निः नारायणाख्यः परमेश्वरः। 
दशमे च मन्त्रे युवतमोऽग्निः स्तुतः। प्राणाग्निः शयनावस्थायामपि कार्यं 
करोत्येव स कदापि न क्लेशं अनुभवति न च व्यथितो भवति अतः युवतमः 
यविष्ठः अतिशयेन युवा युवतमः। अयमग्निः शशमानाय शंसमानाय प्रार्थकाय 
पाठकाय उपासकाय वा तथा च सुन्वते अभिषवं कुर्वते यजमानाय रत्नं 
रमणीयं यागार्थं हविः देवतातिं देवेषु तायमानं विस्तार्यमाणं इन्वसि प्रापयसि 
ददासि च। इन्वतिः व्याप्तिकर्मा। त्वां युवतमं वयं कारे मन्त्रलक्षणे पाठे 
स्तोत्रे च धीमहि स्थापयामः मन्त्रचैतन्याय। 
महिरत्नविषये  गोविन्दाचार्यस्योल्लेखः  प्रसङ्गेऽत्र  विधीयते।  महिरत्नः 
कस्मात्। महाधनो भवति। महाज्ञानो भवति। महच्च सुखमस्य भवति। 
रत्नं हि रतनं रतिः। महच्च सुखं ज्ञानं वाऽस्माद्भवति। महच्च सुखरूपं 
ब्रह्मास्य साक्षत्समाराध्यं भवति। महतामपि रतिरस्माद् भवति। महद्भिरपि 
रतिरूपं ब्रह्मानेनैव गम्यते। अतस्तं देवं स्तुतिशब्दे निधीमहि स्थापयामः। 
यथा देवे तथा गुरौ। 
एकादशेन मन्त्रेण पुनः अग्निः प्रार्थितः। अयं भगवान् ऐहिकामुष्मिकं 
सर्वं सौख्यं यजमानाय प्रयच्छति। धनं पुत्रमैश्वर्यञ्च। धर्णसिं विद्यादि-
धारणकुशलं पुत्रम्। यथा सूर्यस्य रश्मिः लोकान् यमयति नियमयति तथैव 
अग्निरपि जन्मनी जननाद्याधारभूतौ इहलोकपरलोकौ नियमयति। 

[[60]]

उपान्तिमे मन्त्रे त्रिष्टुप् छन्दः। सुद्योत्मा इति सुद्योतमानः शोभनप्रकाशः। 
द्युत दीप्तौ। जीराऽश्वः अश्वस्य विशेषणम्, जीराः जवन्ते इति जीराः। तादृशाः 
वेगवन्तः अश्वाः यस्य स जीराश्वः। यद्यपि अश्वः अश्नुते ध्वानम् महाशनो 
भवति इति यास्कः। असौ अग्निः अस्माकं आह्वानं शृृणवत् श्रुणुयात् अथवा 
अस्मान् श्रावयेत्। देवेषु मध्ये प्रख्यापयेत्। चन्द्ररथः ‘चन्द्रः स्वर्णेऽपि कथ्यते’ 
स्वर्णमयो रथः इति। अयमग्निः अमूरः अमूढबलः। मूढः मनुष्यो भवति, देवः 
अमूढ एव। असौ यज्ञस्य पारं नयेत। यज्ञस्य पारं प्रापयेत्। 
अमूरः अप्रतिहतगतिः इति सङ्ग्रहभाष्ये। वस्यः पदं व्याख्यातं गोविन्दा-
चार्येण - सर्वाश्रयत्वाद्वा वसति सर्वमस्मिन्निति वस्यः। अस्मदीयं स्तोत्रं च 
श्रुणुयात्। अथवा श्रावयेत् भगवते। 
अन्तिमे मन्त्रे अस्माभिः स्तवनं कृतम्। शिमी शक्तिः इति कर्मनामसु 
पठितम्।  यजमानैः  स्तुतः  अग्निः।  सामाज्याय  सम्यक्  राजमानत्वाय। 
अयमग्निः स्वर्गादिफलं दधानः ददानः। मघवानः मघ इति धननामसु पठितम् 
तद्वान्। परन्तु गोविन्दाचार्यः मखवन्तो मधवानः। तं वा एतं मखवन्तं सन्तं 
मघवानित्याचक्षते। यशस्विनो वा। 
अस्मत् पुत्रपौत्रादयः वयं चाग्निं स्तुमः। तत्र दृष्टान्तः - मिहं न सूरः। 
मेहनशीलं मेघं यथा सूर्यो वृष्ट्यर्थं शब्दयति तद्वत्। 
एभिः  त्रयोदशमन्त्रैः  नारायणः,  हनुमान्  भीमः  वायुः  आनन्दतीर्थश्च 
स्तुतः। मन्त्राणां विशेषेण गोविन्दाचार्यस्यान्तःप्रज्ञा उत्कृष्टतरा विभाति। 
समग्रं शास्त्रं तत्तत्स्थले मूर्ततरं विभाति। मन्ये यत् भाष्यमिदं समेषां विद्यो-
पासकानां  जिज्ञासूनां  ज्ञानपिपासकानां  अर्थतत्वावगाहकानां  आत्मतत्व-
जिज्ञासूनाच्च समस्तभ्रमच्छेदाय आत्मकल्याणस्वरूपावाप्तये च वर्तते। अस्य 
भाष्यस्य भाषान्तरेषु अनुवादः तथा आचार्यकक्ष्यायां चाध्यापनाय प्रयासः 
विद्वद्भिः करणीयः। स्वनामधन्यः गोविन्दाचार्यः प्रणस्यः स्तुतियोग्यश्च।
*****